<html><head><title>Gramsci Dictionary: Trasformismo</title></head><body><p> La sinistra storica, o &laquo;nuova sinistra&raquo; (<a href='http://dl.gramsciproject.org/quaderno/8/nota/5' target='_blank' class='link-to-note'>Q 8, 5</a>, 940), nel parlamento italiano post-unitario ebbe la sua incubazione nella crisi del Partito d'Azione seguita ad Aspromonte (1862) e maturata dopo Mentana (1867) con la fine della carriera politica di Urbano Rattazzi, fino al &ldquo;discorso di Stradella&rdquo; di Depretis e al formale inizio dell'et&agrave; detta del &laquo;trasformismo&raquo;. Alla genesi, appunto parlamentare, di questo processo alludeva Francesco De Sanctis registrando la scomposizione dello schema risorgimentale che aveva visto contrapporsi i moderati ai democratici, in una lettera a Giuseppe Civinini messa a fuoco da G. in <a href='http://dl.gramsciproject.org/quaderno/8/nota/5' target='_blank' class='link-to-note'>Q 8, 5</a>, 939, mentre si apprestava (in diverse occasioni) a individuare il carattere strutturale delle &ldquo;consorterie&rdquo; che avevano dominato il quadro politico dell'Italia postunitaria. Il trasformismo &egrave; comunque l'occasione per G. per stringere il suo punto di vista teorico ancor pi&ugrave; che storico su una condizione della sinistra che andava al di l&agrave; delle vicende del secolo XIX e giungeva a caratterizzare il suo tempo politico, considerando la parabola di alcuni aspetti dello stesso movimento socialista fino all'avvento del nazionalismo e del fascismo allorch&eacute; egli accenna al nuovo trasformismo dopo quello classico (<a href='http://dl.gramsciproject.org/quaderno/3/nota/137' target='_blank' class='link-to-note'>Q 3, 137</a>, 396, poi <a href='http://dl.gramsciproject.org/quaderno/17/nota/28' target='_blank' class='link-to-note'>Q 17, 28</a>, 1930). Testimonia ancora questa forte contemporaneizzazione dell'analisi fenomenologica l'accenno gramsciano allo schema costituito dal pensiero di quello che pu&ograve; considerarsi l'equivalente, per lo Stato nella societ&agrave; di massa, di ci&ograve; che fu nel Rinascimento Niccol&ograve; Machiavelli per lo Stato borghese: Max Weber. Al Weber del dopo-1919, del Parlamento e governo nel nuovo ordinamento della Germania. Critica politica della burocrazia e della vita dei partiti (<a href='http://dl.gramsciproject.org/quaderno/3/nota/119' target='_blank' class='link-to-note'>Q 3, 119</a>, 388), infatti, G. si riferisce richiamando, nell'individuazione dell'&laquo;equilibrio tra agitazione e propaganda&raquo; in cui era consistita la tradizionale debolezza dei partiti politici italiani, e in particolare del Partito d'Azione, la costante condizione &ldquo;gelatinosa&rdquo; della realt&agrave; politica del nostro paese, simile &ndash; nei tempi lunghi &ndash; a quella del dopoguerra tedesco. Dall'altro lato, un dettaglio non insignificante a proposito della contemporaneizzazione del tarlo del trasformismo nella democrazia parlamentare &egrave; relativo a un rapido riferimento in una nota (<a href='http://dl.gramsciproject.org/quaderno/13/nota/29' target='_blank' class='link-to-note'>Q 13, 29</a>, 1624) a Gottlieb-Amadeo Bordiga per il carattere &laquo;zingaresco e nomade&raquo;, nel quadro politico italiano degli anni Venti, della sua posizione, simile &ndash; sostiene l'autore dei Q &ndash; a quella del Partito d'Azione: &laquo;l'interesse sindacale era molto superficiale e di origine polemica, non sistematico, non organico e conseguente, non di ricerca di omogeneit&agrave; sociale, ma paternalistico e formalistico&raquo;. &egrave; nel Q 8, comunque, che G. comincia ad affrontare il problema di fondo nella parte relativa al carattere e agli effetti molecolari del trasformismo italiano ed &egrave; poi nella sequenza tra i Q 10 e 15, e soprattutto nel Q 19, che si riscontra la pi&ugrave; precisa radiografia della &laquo;rivoluzione passiva&raquo;, all'interno della quale agisce la politica del trasformismo. Ma gi&agrave; appunto nel Q 15 G. rileva: &laquo;Si pu&ograve; applicare al concetto di rivoluzione passiva (e si pu&ograve; documentare nel Risorgimento italiano) il criterio interpretativo delle modificazioni molecolari che in realt&agrave; modificano progressivamente la composizione precedente delle forze e quindi diventano matrice di nuove modificazioni. Cos&igrave; nel Risorgimento italiano si &egrave; visto come il passaggio al Cavourrismo [dopo il 1848] di sempre nuovi elementi del Partito d'Azione ha modificato progressivamente la composizione delle forze moderate, liquidando il neoguelfismo da una parte e dall'altra impoverendo il movimento mazziniano (a questo processo appartengono anche le oscillazioni di Garibaldi ecc.). Questo elemento pertanto &egrave; la fase originaria di quel fenomeno che &egrave; stato chiamato pi&ugrave; tardi &laquo;trasformismo&raquo; e la cui importanza non &egrave; stata, pare, finora, messa nella luce dovuta come forma di sviluppo storico&raquo; (<a href='http://dl.gramsciproject.org/quaderno/15/nota/11' target='_blank' class='link-to-note'>Q 15, 11</a>, 1767). E appunto nel Q 19 G. dar&agrave; ulteriori, illuminanti precisazioni: &laquo;I moderati continuarono a dirigere il Partito d'Azione anche dopo il 1870 e il 1876 e il cos&igrave; detto &laquo;trasformismo&raquo; non &egrave; stato che l'espressione parlamentare di questa azione egemonica intellettuale, morale e politica. Si pu&ograve; anzi dire che tutta la vita statale italiana dal 1848 in poi &egrave; caratterizzata dal trasformismo, cio&egrave; dall'elaborazione di una sempre pi&ugrave; larga classe dirigente nei quadri fissati dai moderati dopo il 1848 e la caduta delle utopie neoguelfe e federalistiche, con l'assorbimento graduale, ma continuo e ottenuto con metodi diversi nella loro efficacia, degli elementi attivi sorti dai gruppi alleati e anche da quelli avversari e che parevano irreconciliabilmente nemici. In questo senso la direzione politica &egrave; diventata un aspetto della funzione di dominio, in quanto l'assorbimento delle &eacute;lites dei gruppi nemici porta alla decapitazione di questi e al loro annichilimento per un periodo spesso molto lungo. Dalla politica dei moderati appare chiaro che ci pu&ograve; e ci deve essere una attivit&agrave; egemonica anche prima dell'andata al potere e che non bisogna contare solo su una forza materiale che il potere d&agrave; per esercitare una direzione efficace: appunto la brillante soluzione di questi problemi ha reso possibile il Risorgimento nelle forme e nei limiti in cui esso si &egrave; effettuato, senza &ldquo;Terrore&rdquo;, come &ldquo;rivoluzione senza rivoluzione&rdquo; ossia come &ldquo;rivoluzione passiva&rdquo; per impiegare un'espressione del Cuoco in un senso un po' diverso da quello che il Cuoco vuole dire&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2011).</p></body></html>