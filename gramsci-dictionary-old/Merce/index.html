<html><head><title>Gramsci Dictionary: Merce</title></head><body><p> In una nota in cui affronta il nesso fra le economie nazionali e l'economia internazionale G. fa presente che &laquo;tutto il complesso economico nazionale si proietta nell'eccedente che viene esportato in cambio di una corrispondente importazione, e se nel complesso economico nazionale una qualsiasi merce o servizio costa troppo [...] questa perdita si riflette nell'eccedente esportato&raquo; (<a href='http://dl.gramsciproject.org/quaderno/9/nota/32' target='_blank' class='link-to-note'>Q 9, 32</a>, 1115) nei termini di un regalo fatto all'estero e di perdita secca nei confronti dell'estero. Ricordando una polemica fra Einaudi e Spirito sullo Stato, G. nota come in realt&agrave; i due fossero d'accordo, pur non in modo esplicito, sul fatto che lo Stato si identifica con un gruppo sociale al punto che il suo intervento &laquo;&egrave; una condizione preliminare di ogni attivit&agrave; economica collettiva, &egrave; un elemento del mercato determinato, se non &egrave; addirittura lo stesso mercato determinato, poich&eacute; &egrave; la stessa espressione politico-giuridica del fatto per cui una determinata merce (il lavoro) &egrave; preliminarmente deprezzata, &egrave; messa in condizioni di inferiorit&agrave; competitiva, paga per tutto il sistema determinato&raquo; (<a href='http://dl.gramsciproject.org/quaderno/10-II/nota/20' target='_blank' class='link-to-note'>Q 10 II, 20</a>, 1258). G. ricorda inoltre, in termini strettamente marxiani e in polemica con Croce, che il problema fondamentale della scienza economica &egrave; costituito dall'&laquo;identificazione di quello che deve essere il concetto e il fatto storicamente determinato, indipendente dagli altri concetti e fatti pertinenti alle altre scienze: il fatto determinato della scienza economica moderna non pu&ograve; essere che quello di merce, di produzione e distribuzione di merci e non un concetto filosofico come vorrebbe il Croce&raquo; (<a href='http://dl.gramsciproject.org/quaderno/10-II/nota/41%20VI' target='_blank' class='link-to-note'>Q 10 II, 41.VI</a>, 1311).</p></body></html>