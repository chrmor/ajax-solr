<html><head><title>Gramsci Dictionary: Politica estera</title></head><body><p> La politica estera &egrave; per G. espressione della &laquo;linea di uno Stato egemonico (cio&egrave; di una grande potenza)&raquo;, che &laquo;non oscilla perch&eacute; esso stesso determina la volont&agrave; altrui, e non ne &egrave; determinato&raquo;, poich&eacute; &laquo;si fonda su ci&ograve; che vi &egrave; di permanente e non di casuale e immediato nelle altrui volont&agrave;&raquo; (<a href='http://dl.gramsciproject.org/quaderno/9/nota/16' target='_blank' class='link-to-note'>Q 9, 16</a>, 1106). Una politica estera indica il superamento del nazionalismo, ma anche di quei particolarismi regionali che hanno impedito a Lorenzo de' Medici di realizzare l'unit&agrave; nazionale italiana. In Francia l'unit&agrave; nazionale ha permesso alla dinastia dei Carolingi &laquo;di appellarsi al popolo nella loro politica estera&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 646). Sono due le tipologie di politica estera analizzate da G.: quella nazionalistica e quella imperiale. La prima &egrave; l'espressione di &laquo;una oligarchia parassitaria e privilegiata&raquo; e di una &laquo;politica interna di corruzione e di deperimento delle forze nazionali&raquo;; la seconda distingue le ragioni dell'autonomia delle singole parti soggette all'autorit&agrave; di una &laquo;grande potenza&raquo; dalle ragioni dell'unit&agrave; politica (<a href='http://dl.gramsciproject.org/quaderno/6/nota/100' target='_blank' class='link-to-note'>Q 6, 100</a>, 775). Una politica nazionalistica come quella italiana &egrave; il sintomo di un &laquo;cosmopolitismo e apatriottismo&raquo; che si collegano a uno &laquo;sciovinismo frenetico&raquo; basato sulle &laquo;glorie romane e delle repubbliche marinaresche&raquo; (<a href='http://dl.gramsciproject.org/quaderno/2/nota/25' target='_blank' class='link-to-note'>Q 2, 25</a>, 181). Una politica imperiale come quella britannica ricerca un &laquo;equilibrio tra esigenze di autonomia dei Dominions e esigenze di unit&agrave; imperiale&raquo; (<a href='http://dl.gramsciproject.org/quaderno/2/nota/48' target='_blank' class='link-to-note'>Q 2, 48</a>, 200). Nella politica estera imperiale britannica uguaglianza di status non significa uguaglianza di funzioni: nel Commonwealth britannico, infatti, la politica estera ha scoperto la difficile dialettica tra autonomia e unit&agrave;. La Conferenza imperiale del 1926 ha valorizzato l'autonomia politica dei Dominions, precisando che la politica estera e la difesa militare erano appannaggio del governo di Londra.</p></body></html>