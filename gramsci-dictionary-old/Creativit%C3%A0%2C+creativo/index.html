<html><head><title>Gramsci Dictionary: Creativit&agrave;, creativo</title></head><body><p> Nei Q l'aggettivo &laquo;creativo&raquo; compare in quattro contesti: il lavoro, la politica, la scuola e la filosofia. In tutti, &egrave; sinonimo di &ldquo;attivo&rdquo;, cio&egrave; di un aspetto che si manifesta tendenzialmente in tutti i momenti della vita sociale ed &egrave; il fondamento della sua storicit&agrave;. Tale aspetto, sempre presente, non lo &egrave; per&ograve; sempre allo stesso modo: &laquo;scuola creativa&raquo; significa &laquo;scuola in cui la &ldquo;recezione&rdquo; avviene per uno sforzo spontaneo e autonomo dell'allievo&raquo; (<a href='http://dl.gramsciproject.org/quaderno/4/nota/50' target='_blank' class='link-to-note'>Q 4, 50</a>, 487), distinta dalla scuola volta al mero addestramento professionale; &laquo;nella politica [...] l'elemento volitivo ha un'importanza molto pi&ugrave; grande che nella diplomazia&raquo;, che &laquo;&egrave; creativa solo per metafora o per convenzione filosofica (tutta l'attivit&agrave; umana &egrave; creativa)&raquo; (<a href='http://dl.gramsciproject.org/quaderno/6/nota/86' target='_blank' class='link-to-note'>Q 6, 86</a>, 760-1); l'azione del capo carismatico sar&agrave;, a differenza di quella del moderno principe, &laquo;di tipo &ldquo;difensivo&rdquo; e non creativo&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 952); infine, il rapporto di grammatica e logica &laquo;collo spirito infantile &egrave; sempre attivo e creativo, come attivo e creativo &egrave; il rapporto tra l'operaio e i suoi utensili di lavoro: un calibro &egrave; un insieme di astrazioni, anch'esso, eppure non si producono oggetti reali senza la calibratura, oggetti reali che sono rapporti sociali e contengono implicite delle idee&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1549). Da queste occorrenze emerge l'esigenza di individuare un piano, sul quale quel discorso generico e formale sulla creativit&agrave; umana si specifichi in differenze reali, di contenuto. Tale piano viene individuato &ndash; come sintesi di una lunga riflessione precedente &ndash; in un Testo B del Q 11: la filosofia della praxis definisce la creativit&agrave; del pensiero in modo non speculativo, &laquo;storicizzando il pensiero&raquo;, cio&egrave; assumendolo &laquo;come concezione del mondo, come &ldquo;buon senso&rdquo; diffuso nel gran numero [...] in modo tale da convertirsi in norma attiva di condotta. Creativo occorre intenderlo quindi nel senso &ldquo;relativo&rdquo;, di pensiero che modifica il modo di sentire del maggior numero e quindi della realt&agrave; stessa che non pu&ograve; essere pensata senza questo maggior numero&raquo; (<a href='http://dl.gramsciproject.org/quaderno/11/nota/59' target='_blank' class='link-to-note'>Q 11, 59</a>, 1486).</p></body></html>