<html><head><title>Gramsci Dictionary: Stato guardiano notturno</title></head><body><p> L'espressione &laquo;Stato &ldquo;guardiano notturno&rdquo; (veilleur de nuit)&raquo; (da G. cautamente attribuita a Lassalle) e i suoi equivalenti &ndash; &laquo;Stato carabiniere&raquo;, &laquo;Stato poliziotto&raquo; &ndash; si trovano in pochissime note dei Q, ma sembrano avere un preciso ruolo come bersaglio polemico nel ragionare di G. sullo Stato. Si tratta infatti di espressioni che indicano &laquo;lo Stato le cui funzioni sono limitate alla sicurezza pubblica e al rispetto delle leggi, mentre lo sviluppo civile &egrave; lasciato alle forze private, della societ&agrave; civile&raquo; (<a href='http://dl.gramsciproject.org/quaderno/5/nota/69' target='_blank' class='link-to-note'>Q 5, 69</a>, 603). &Egrave;, insomma, lo &ldquo;Stato minimo&rdquo; liberale, garante della &ldquo;libert&agrave; negativa&rdquo;: &laquo;Naturalmente i liberali sono per lo Stato veilleur de nuit in maggiore o minore misura&raquo; (<a href='http://dl.gramsciproject.org/quaderno/5/nota/69' target='_blank' class='link-to-note'>ivi</a>, 604). All'opposto si situa &laquo;lo &ldquo;Stato etico&rdquo; o lo &ldquo;Stato intervenzionista&rdquo; in generale&raquo; (<a href='http://dl.gramsciproject.org/quaderno/5/nota/69' target='_blank' class='link-to-note'>ivi</a>, 603), antesignano o metafora del gramsciano &laquo;Stato integrale&raquo;. G. annota nel relativo Testo C: &laquo;Non si insiste sul fatto che in questa forma di regime (che poi non &egrave; mai esistito altro che, come ipotesi-limite, sulla carta) la direzione dello sviluppo storico appartiene alle forze private, alla societ&agrave; civile, che &egrave; anch'essa &ldquo;Stato&rdquo;, anzi &egrave; lo Stato stesso&raquo; (<a href='http://dl.gramsciproject.org/quaderno/26/nota/6' target='_blank' class='link-to-note'>Q 26, 6</a>, 2302). Lo Stato puro garante del rispetto della legge, dunque, &egrave; un'&laquo;ipotesi-limite&raquo;, lo Stato integrale, definito come &laquo;societ&agrave; politica + societ&agrave; civile&raquo; (<a href='http://dl.gramsciproject.org/quaderno/6/nota/88' target='_blank' class='link-to-note'>Q 6, 88</a>, 763, nota che s'intitola Stato gendarme-guardiano notturno, ecc.), sembra essere la forma sempre esistita &ndash; sia pure in nuce &ndash; dello Stato nella modernit&agrave;. In questo stesso <a href='http://dl.gramsciproject.org/quaderno/6/nota/88' target='_blank' class='link-to-note'>Q 6, 88</a> G. aggiunge che nella societ&agrave; regolata, nella societ&agrave; comunista, vi sar&agrave; &laquo;una fase di Stato-guardiano notturno&raquo;, cio&egrave; &laquo;una organizzazione coercitiva che tuteler&agrave; lo sviluppo degli elementi di societ&agrave; regolata in continuo incremento, e pertanto riducente gradatamente i suoi interventi autoritari e coattivi&raquo; (<a href='http://dl.gramsciproject.org/quaderno/6/nota/88' target='_blank' class='link-to-note'>ivi</a>, 764).</p></body></html>