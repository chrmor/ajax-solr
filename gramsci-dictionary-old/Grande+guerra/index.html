<html><head><title>Gramsci Dictionary: Grande guerra</title></head><body><p> &egrave; dedicato alla guerra il primo scritto politico di G., Neutralit&agrave; attiva ed operante, pubblicato sul &ldquo;Grido del Popolo&rdquo; del 31 ottobre 1914. Qui il giovane sardo, iscritto alla sezione socialista torinese, critica il perdurare della linea politica della &ldquo;neutralit&agrave; assoluta&rdquo;, assunta dalla direzione del partito e dal gruppo parlamentare in una risoluzione comune del 28 luglio. Tale linea era stata, a suo dire, di indubbia efficacia nel &laquo;primo momento della crisi&raquo;, quando soltanto &laquo;l'affermazione dogmaticamente intransigente&raquo; costituiva &laquo;un baluardo compatto, inespugnabile al primo dilagare delle passioni, degli interessi particolari&raquo;. In seguito, il precipitare caotico degli eventi rischia di trasformarla in un atteggiamento di attesa e/o di inerzia rispetto agli sviluppi della guerra. Da qui la necessit&agrave; di affermare un altro &laquo;modo&raquo; di neutralit&agrave;, quello che egli definisce appunto &laquo;&ldquo;neutralit&agrave; attiva e operante&rdquo;&raquo;. Si tratta della fase in cui &laquo;la classe detentrice del potere&raquo; viene costretta dal proletariato a riconoscere di aver &laquo;condotto la nazione, di cui si proclamava unica rappresentante, in un vicolo cieco, da cui essa nazione non potr&agrave; uscire se non abbandonando al proprio destino tutti quegli istituti che del presente suo tristissimo stato sono direttamente responsabili&raquo; (CT 11-2). Formulata la necessit&agrave; di due neutralit&agrave;, il primo aspetto della guerra a interessare G. riguarda le sue ripercussioni sull'unit&agrave; del paese e soprattutto sull'Italia meridionale nel quadro della lotta antiprotezionista portata avanti fin dal 1913 dalla maggioranza, per cos&igrave; dire, &ldquo;intransigente&rdquo; del Partito socialista. &Egrave; il caso dello scritto Il Mezzogiorno e la guerra (1&deg; aprile 1916, in CT 228-31), nel quale viene invocata la necessit&agrave; di bloccare gli spostamenti di ricchezza provocati dal conflitto a danno del Mezzogiorno. Ma &egrave; la disfatta di Caporetto a spingere G. a una serie ulteriore di riflessioni sulla guerra. Anzitutto egli interviene in difesa dell'onore dei soldati in rotta, dopo le offese infamanti di vilt&agrave; rivolte loro da Cadorna, rievocando, per aggirare la censura, la figura &ndash; cos&igrave; diversa da quella del capo di stato maggiore italiano &ndash; del generale Joubert, morto in battaglia con i suoi soldati a Novi Ligure il 15 agosto 1799. Il militare francese, infatti, dinanzi all'avanzare inesorabile delle armate della coalizione europea antirivoluzionaria, dapprima mise al sicuro il comando, consentendogli cos&igrave; di riorganizzarsi; quindi, anzich&eacute; rovesciare &laquo;onta ed infamia&raquo; sulle truppe, prefer&igrave; morire con esse, che &laquo;cadevano a frotte pel dovere&raquo;, senza neppure essere sostenute dalla &laquo;fede per l'ideale loro imposto&raquo; ([Il generale Joubert], 3 novembre 1917, in CF 420). Quello della rassegnazione passiva dei soldati di estrazione proletaria alla guerra &egrave; un tema che G. sviluppa nell'articolo Intransigenza-tolleranza, intolleranza-transigenza (8 dicembre 1917). In cui afferma perentoriamente: &laquo;gli uomini sono pronti ad operare quando sono convinti che nulla &egrave; stato loro nascosto, che nessuna illusione &egrave; stata, volontariamente o involontariamente, creata in loro. Ch&eacute; se devono sacrificarsi, devono sapere prima che pu&ograve; essere necessario il sacrificio&raquo; (CF 479). Tuttavia, proprio le sofferenze patite durante la Grande guerra hanno destato le masse dall'indifferenza, imprimendo sulla loro soggettivit&agrave; delle trasformazioni irreversibili: &laquo;Tre anni di guerra &ndash; scrive G. nel novembre 1917 &ndash; hanno prodotto degli effetti che i propugnatori della guerra erano ben lontani dal prevedere. Hanno smosso tutta una quantit&agrave; di uomini che prima della guerra era lontana dalla lotta politica, era lontana dalla vita sociale&raquo; (Di chi la colpa?, 17 novembre 1917, in CF 444). G. aggiunge che l'effetto pi&ugrave; importante e irreversibile &egrave; rappresentato dal fatto di aver reso &laquo;sensibile il mondo&raquo;: &laquo;noi sentiamo il mondo; prima lo pensavamo, solamente. Sentivamo il nostro piccolo mondo&raquo; e &laquo;ci saldavamo alla collettivit&agrave; pi&ugrave; vasta solo con uno sforzo di pensiero, con uno sforzo enorme di astrazione. Ora la saldatura &egrave; diventata pi&ugrave; intima&raquo; (Letture, 24 novembre 1917, in CF 452). E questo mutamento del &ldquo;sentire&rdquo; si &egrave; accentuato ulteriormente grazie al principale evento scatenato dalla Grande guerra, vale a dire la Rivoluzione russa: &laquo;La guerra &ndash; annota il sardo nel luglio 1918 &ndash; &egrave; stata la condizione economica, il sistema di vita pratica che ha determinato lo Stato nuovo, che ha sostanziato di necessit&agrave; la dittatura del proletariato: la guerra che la Russia arretrata ha dovuto combattere nelle stesse forme degli Stati capitalistici pi&ugrave; progrediti&raquo; (Utopia, 25 luglio 1918, in NM 207). Nella riflessione carceraria G. nota come sulla gestione militare della prima guerra mondiale avesse pesato la mancanza di una linea politica da parte della classe dirigente italiana, in una replica di quanto era avvenuto durante il Risorgimento. Se sulla guerra piemontese contro l'Austria aveva pesato l'ipoteca negativa di una strategia volta non tanto a distruggere l'esercito asburgico e a occupare il territorio nemico quanto a dividere il fronte interno avversario e favorire le iniziative dei gruppi liberali dell'impero, nell'ultimo conflitto Sonnino ripet&eacute; lo stesso errore di non volere la distruzione dell'impero stesso, opponendo un rifiuto &laquo;a ogni politica di nazionalit&agrave;&raquo; (<a href='http://dl.gramsciproject.org/quaderno/19/nota/28' target='_blank' class='link-to-note'>Q 19, 28</a>, 2050). Il 23 marzo 1849 si ebbe il rifiuto dei piemontesi di combattere la battaglia di Novara e la fine ingloriosa della prima guerra d'indipendenza italiana; il 24 ottobre 1917 la rotta di Caporetto. Da qui il dirigente sardo ricava un principio generale: &laquo;la direzione militare deve essere sempre subordinata alla direzione politica, ossia il piano strategico deve essere l'espressione militare di una determinata politica generale&raquo;. Non solo. &laquo;Quanto pi&ugrave; un esercito &egrave; numeroso, in senso assoluto, come massa reclutata, o in senso relativo, come proporzioni di uomini reclutati sulla popolazione totale, tanto pi&ugrave; aumenta l'importanza della direzione politica su quella meramente tecnico-militare&raquo; (<a href='http://dl.gramsciproject.org/quaderno/19/nota/28' target='_blank' class='link-to-note'>ivi</a>, 2051-2). Emblematico, a tal proposito, il comportamento di Cadorna, definito da G. &laquo;un burocratico della strategia&raquo;, che quando formula &laquo;le sue ipotesi &ldquo;logiche&rdquo;&raquo; d&agrave; &laquo;torto alla realt&agrave;&raquo; e si rifiuta di &laquo;prenderla in considerazione&raquo;. Il militare italiano, infatti, non pens&ograve; mai alla possibilit&agrave; di &laquo;mutare qualcosa nel governo politico dell'esercito&raquo;, non si chiese cio&egrave; se &laquo;l'infiacchimento morale delle truppe&raquo; non fosse dovuto al comando militare (<a href='http://dl.gramsciproject.org/quaderno/2/nota/121' target='_blank' class='link-to-note'>Q 2, 121</a>, 261). &Egrave; questa una delle cause del cosiddetto &laquo;&ldquo;mistero&rdquo; militare di Caporetto&raquo;, spiegato da un cronista come Missiroli con quelli che il pensatore sardo giudica una serie di luoghi comuni, da quello che vuole Cadorna &laquo;un capo militare di secondo grado&raquo; a quello della separazione tra l'esercito e il paese (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 262). Inoltre, come ogni guerra &ndash; evento che nell'ottica di G. trasforma i rapporti internazionali e sancisce la nascita di un nuovo ordine politico &ndash; quella del 1914-1918 ha determinato un nuovo quadro di relazioni e conflitti tra Stati, quale quello sancito dalla nascita della Societ&agrave; delle Nazioni, e una &laquo;frattura storica, nel senso che tutta una serie di quistioni che molecolarmente si accumulavano prima del 1914 hanno appunto fatto &ldquo;mucchio&rdquo;, modificando la struttura generale del processo precedente&raquo; (<a href='http://dl.gramsciproject.org/quaderno/15/nota/59' target='_blank' class='link-to-note'>Q 15, 59</a>, 1824). Ne &egrave; un esempio l'importanza assunta dal &laquo;fenomeno sindacale&raquo;, che, costituito dalla convergenza di un ampio numero di processi sociali, quali il parlamentarismo, l'organizzazione industriale, la democrazia, il liberalismo, in ultima analisi, &laquo;riflette il fatto che una nuova forza sociale si &egrave; costi tuita, ha un peso non pi&ugrave; trascurabile, ecc. ecc.&raquo; (<a href='http://dl.gramsciproject.org/quaderno/15/nota/59' target='_blank' class='link-to-note'>ibid.</a>).</p></body></html>