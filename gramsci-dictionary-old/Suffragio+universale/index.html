<html><head><title>Gramsci Dictionary: Suffragio universale</title></head><body><p> Il suffragio universale, considerato con non particolare simpatia n&eacute; da una parte del movimento socialista n&eacute; dagli &ldquo;elitisti&rdquo;, &egrave; parzialmente rivalutato da G., sia pure a partire dall'argomento per cui non &egrave; vero che in un sistema elettivo il &ldquo;numero&rdquo; costituisca la legge suprema, come non &egrave; vero che &laquo;il peso dell'opinione di ogni elettore sia &ldquo;esattamente&rdquo; uguale&raquo; (<a href='http://dl.gramsciproject.org/quaderno/13/nota/30' target='_blank' class='link-to-note'>Q 13, 30</a>, 1624); infatti &laquo;i numeri [...] sono un semplice valore strumentale, che danno una misura e un rapporto e niente di pi&ugrave;. E che cosa poi si misura? Si misura proprio l'efficacia e la capacit&agrave; di espansione e di persuasione delle opinioni di pochi, delle minoranze attive, delle &eacute;lites, delle avanguardie ecc. ecc. cio&egrave; la loro razionalit&agrave; o storicit&agrave; o funzionalit&agrave; concreta&raquo; (<a href='http://dl.gramsciproject.org/quaderno/13/nota/30' target='_blank' class='link-to-note'>ivi</a>, 1625). Tali opinioni sono state presentate con un lungo lavoro preparatorio che ha nella &laquo;numerazione dei &ldquo;voti&rdquo; [...] la manifestazione terminale&raquo; (<a href='http://dl.gramsciproject.org/quaderno/13/nota/30' target='_blank' class='link-to-note'>ibid.</a>). Se l'&eacute;lite che ha dato vita a tale processo non raggiunge la maggioranza mostra tutta la sua inettitudine e comincia a ritenere che &laquo;&egrave; certo miglior cosa diventare &eacute;lite per decreto&raquo; (<a href='http://dl.gramsciproject.org/quaderno/13/nota/30' target='_blank' class='link-to-note'>ibid.</a>), manifestando di voler &laquo;togliere all'uomo &ldquo;qualunque&rdquo; anche quella frazione infinitesima di potere che egli possiede nel decidere sul corso della vita statale&raquo; (<a href='http://dl.gramsciproject.org/quaderno/13/nota/30' target='_blank' class='link-to-note'>ibid.</a>). A conferma di ci&ograve; G. scrive che &laquo;il programma di Giolitti fu &ldquo;turbato&rdquo; da due fattori: 1) l'affermarsi degli intransigenti nel partito socialista [...]; 2) l'introduzione del suffragio universale che allarg&ograve; in modo inaudito la base parlamentare del Mezzogiorno e rese difficile la corruzione individuale&raquo; (<a href='http://dl.gramsciproject.org/quaderno/19/nota/26' target='_blank' class='link-to-note'>Q 19, 26</a>, 2039-40). Inoltre, in conseguenza dell'allargamento del suffragio nel 1913, si manifestava un fenomeno che avr&agrave; massima espansione nel 1919-1921, &laquo;la rottura relativa del blocco rurale meridionale e il distacco dei contadini [...] dai grandi proprietari&raquo; (<a href='http://dl.gramsciproject.org/quaderno/19/nota/26' target='_blank' class='link-to-note'>Q 19, 26</a>, 2041).</p></body></html>