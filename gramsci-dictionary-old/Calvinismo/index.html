<html><head><title>Gramsci Dictionary: Calvinismo</title></head><body><p> I riferimenti che nei Q fa G. al calvinismo sono &ndash; come del resto quelli al luteranesimo &ndash; funzionali a spiegare alcuni fenomeni attuali. In <a href='http://dl.gramsciproject.org/quaderno/1/nota/51' target='_blank' class='link-to-note'>Q 1, 51</a>, 65 vengono accostati Kaser 1927 e Philip 1927, cio&egrave; un libro sulla storia della Riforma e della Controriforma e un'analisi del mondo nord-americano del secolo XX. Il risultato, agli occhi di G., &egrave; che la teoria, secondo la quale la &laquo;dottrina della grazia&raquo; calvinista si converte &laquo;in motivo di energia industriale&raquo;, sviluppata in Kaser, trova una conferma nell'analisi di Philip, &laquo;dove sono citati documenti attuali di questa conversione [...] la documentazione del processo dissolutivo della religiosit&agrave; americana: il calvinismo diventa una religione laica, quella del Rotary Club&raquo;. In America la religione aderisce alla vita quotidiana molto pi&ugrave; di quanto non accada per il cattolicesimo europeo, e questo &egrave; un fatto che va spiegato a partire dall'intimo della dottrina puritana. Kaser si rif&agrave; alle analisi di Weber, pur non citandolo, ed &egrave; proprio al libro di Weber che G. ricorrer&agrave; pi&ugrave; tardi, quando lo legger&agrave; nella traduzione pubblicata nei &ldquo;Nuovi studi di diritto, economia e politica&rdquo; tra l'agosto 1931 e l'ottobre 1932 (Weber 1931-1932). G. subito (<a href='http://dl.gramsciproject.org/quaderno/7/nota/43' target='_blank' class='link-to-note'>Q 7, 43</a> e <a href='http://dl.gramsciproject.org/quaderno/7/nota/44' target='_blank' class='link-to-note'>Q 7, 44</a>, novembre 1931) ne riprende le tesi, usandole per&ograve; per spiegare la conversione in attivismo di massa della fede cieca nella dottrina, che si scatena nell'URSS del primo piano quinquennale. Usando Weber, G. critica la posizione di Guido De Ruggiero, che non riesce a spiegarsi &laquo;il fatto paradossale, di un'ideologia grettamente [...] materialistica, che d&agrave; luogo, in pratica, a una passione dell'ideale&raquo; (De Ruggiero 1932, 133). G. trascrive il passo in <a href='http://dl.gramsciproject.org/quaderno/8/nota/231' target='_blank' class='link-to-note'>Q 8, 231</a>, 1086 e nel Testo C aggiunge: &laquo;De Ruggiero non riesce a penetrare&raquo; il problema, &laquo;forse per la sua mentalit&agrave; ancora fondamentalmente cattolica e antidialettica&raquo; (<a href='http://dl.gramsciproject.org/quaderno/10-II/nota/31' target='_blank' class='link-to-note'>Q 10 II, 31</a>, 1275). Nella stessa direzione va il riferimento al calvinismo in <a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1389, &laquo;con la sua concezione ferrea della predestinazione e della grazia, che determina una vasta espansione di spirito di iniziativa (o diventa la forma di questo movimento)&raquo;, con rinvio anche qui a Weber 1931-1932 e a Groethuysen 1927.</p></body></html>