<html><head><title>Gramsci Dictionary: Pacifismo</title></head><body><p> Il termine &laquo;pacifismo&raquo; ricorre quattro volte nei Q, mentre tre volte s'incontra il lemma &laquo;pacifista&raquo;. Solo tre di queste ricorrenze meritano interesse. Nella prima G. critica il particolarismo nazionalista che pretende essere &laquo;il vero universalista, il vero pacifista&raquo;, in base a una malintesa massima di Andr&eacute; Gide per cui &laquo;si serve meglio l'interesse generale quanto pi&ugrave; si &egrave; particolari&raquo; (<a href='http://dl.gramsciproject.org/quaderno/3/nota/2' target='_blank' class='link-to-note'>Q 3, 2</a>, 284). A parere di G. tale posizione confonde l'&laquo;essere particolari&raquo; con il &laquo;predicare il particolarismo&raquo;, ovvero il concetto universale di &ldquo;nazionale&rdquo; con il particolarismo nazionalista (<a href='http://dl.gramsciproject.org/quaderno/3/nota/2' target='_blank' class='link-to-note'>ibid.</a>). Il secondo testo &egrave; connesso alla concezione di Gandhi della &laquo;&ldquo;non resistenza e non cooperazione&rdquo;&raquo;. Nell'opposizione al colonialismo di &laquo;paesi di antica civilt&agrave;, disarmati e tecnicamente (militarmente) inferiori, dominati da paesi tecnicamente sviluppati [...] sebbene come numero di abitanti trascurabili&raquo; (<a href='http://dl.gramsciproject.org/quaderno/6/nota/78' target='_blank' class='link-to-note'>Q 6, 78</a>, 748), rivive l'atteggiamento del cristianesimo di fronte all'impero romano. La non violenza di una massa portatrice di un principio spirituale superiore di fronte a una minoranza che la opprime &laquo;porta all'esaltazione dei valori puramente spirituali ecc., alla passivit&agrave;, alla non resistenza [...] che per&ograve; di fatto &egrave; una resistenza diluita e penosa, il materasso contro la pallottola&raquo; (<a href='http://dl.gramsciproject.org/quaderno/6/nota/78' target='_blank' class='link-to-note'>ibid.</a>). Simile &egrave; l'atteggiamento del francescanesimo, che esalta la &laquo;nuda &ldquo;esposizione&rdquo;&raquo; della &laquo;&ldquo;natura umana&rdquo;&raquo; degli oppressi, &laquo;misconosciuta e calpestata&raquo; (<a href='http://dl.gramsciproject.org/quaderno/6/nota/78' target='_blank' class='link-to-note'>ivi</a>, 748-9). Nel terzo caso il lemma &ldquo;pacifismo&rdquo; ricorre in una nota in cui G. contesta le interpretazioni conservatrici del pensiero di Sorel. Sebbene Sorel per l'&laquo;incoerenza dei suoi punti di vista&raquo; favorisca tali letture, il suo sindacalismo per G. non pu&ograve; esser considerato &laquo;un indistinto &ldquo;associazionismo&rdquo; di &ldquo;tutti&rdquo; gli elementi sociali&raquo; (<a href='http://dl.gramsciproject.org/quaderno/17/nota/20' target='_blank' class='link-to-note'>Q 17, 20</a>, 1923), avendo un chiaro fondamento di classe. Egualmente &laquo;la sua &ldquo;violenza&rdquo; non &egrave; la violenza di &ldquo;chiunque&rdquo; ma di un [solo] &ldquo;elemento&rdquo; che il pacifismo democratico tendeva a corrompere&raquo; (<a href='http://dl.gramsciproject.org/quaderno/17/nota/20' target='_blank' class='link-to-note'>ibid.</a>): il proletario.</p></body></html>