<html><head><title>Gramsci Dictionary: Sindacalismo teorico</title></head><body><p> Con queste espressione G. si riferisce al sindacalismo rivoluzionario, diffuso tra Ottocento e Novecento sopratutto in Francia e in Italia. L'aggettivo &laquo;teorico&raquo; sta a differenziare questa corrente dal pi&ugrave; generale fatto dell'organizzazione sindacale, che pure ha modalit&agrave; e forme ideologiche variabili nel tempo. Il principio fondamentale del sindacalismo rivoluzionario &ndash; per cui la politica rivoluzionaria va condotta fuori degli organismi e delle istituzioni statali &ndash; viene contestato da G. gi&agrave; nel periodo torinese, con le stesse argomentazioni che torneranno poi nei Q: perch&eacute; scinde artificialmente la politica dall'economia (L'organizzazione economica ed il socialismo, 9 febbraio 1918, in CF 644 ss.). Il suo errore sta nell'assumere come eterne le condizioni del salariato e di cadere, a causa del rifiuto della politica organizzata, in uno spontaneismo che riflette uno spirito giacobino astratto (La conquista dello Stato, 12 luglio 1919, in ON 128; sulla spontaneit&agrave; come ideologia dell'anarchismo v. anche Discorso agli anarchici, 3-10 aprile 1920, ivi, 491). Nei Q il sindacalismo teorico &egrave; giudicato una forma di catastrofismo (<a href='http://dl.gramsciproject.org/quaderno/1/nota/53' target='_blank' class='link-to-note'>Q 1, 53</a>, 67), sintomo di uno stato di prostrazione politica delle masse operaie (<a href='http://dl.gramsciproject.org/quaderno/1/nota/131' target='_blank' class='link-to-note'>Q 1, 131</a>, 119). Esso &egrave; l'altra faccia del liberismo economico e politico, con cui condivide la separazione di economia e politica, ma con funzione politica opposta, dato che, volendo essere l'ideologia di un gruppo subalterno, ne perpetua la subalternit&agrave; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 460). Nonostante le apparenze, si pu&ograve; dire che il sindacalismo &laquo;&egrave; un aspetto del liberismo economico giustificato con alcune affermazioni del materialismo storico&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 461). Il sindacalismo teorico &laquo;afferma il salto immediato dal regime dei raggruppamenti a quello della perfetta eguaglianza&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ibid.</a>): &egrave; dunque sinonimo di incapacit&agrave; di porre la questione dell'egemonia. Per questa ragione, G. arriva a definire la posizione di Leon Battista Alberti, caratterizzata dalla stessa incapacit&agrave;, &laquo;un sindacalismo teorico medioevale. &Egrave; federalista senza centro federale. Per le quistioni intellettuali si affida alla Chiesa, che &egrave; il centro federale di fatto per la sua egemonia intellettuale e anche politica&raquo; (<a href='http://dl.gramsciproject.org/quaderno/5/nota/85' target='_blank' class='link-to-note'>Q 5, 85</a>, 614).</p></body></html>