<html><head><title>Gramsci Dictionary: Sorel, Georges</title></head><body><p> Le occorrenze del nome del celebre intellettuale francese nei Q sono molte, in parte frammentate in una miriade di annotazioni e promemoria sulla fitta trama di intellettuali e politici che a Sorel in vario modo vengono accostati o che ricorrono nei suoi giudizi, da Arturo Labriola a Mario Missiroli, da Rodolfo Mondolfo a Robert Michels, da Proudhon a Bernstein, da De Man a Clemenceau, dal sindacalismo italiano alla cultura francese, oltre naturalmente a Croce, il cui carteggio con Sorel viene ripetutamente citato. Sorel era stato uno dei principali autori del giovane G., uno dei punti di riferimenti nella sua maturazione di un pensiero rivoluzionario lontano dall'evoluzionismo, dal determinismo e dal riformismo della Seconda Internazionale, uno degli ispiratori teorici del movimento dei Consigli di fabbrica. Il documento pi&ugrave; rilevante dell'ammirazione del giovane G. per Sorel lo si pu&ograve; leggere sull'&ldquo;Ordine Nuovo&rdquo; dell'11 ottobre 1919, dove viene fatta una netta distinzione fra il &laquo;sindacalismo teorico&raquo; e i seguaci italiani di Sorel da un lato, e il pensatore francese, &laquo;amico disinteressato del proletariato&raquo; e ammiratore della Rivoluzione russa e del sistema dei soviet nato da essa (Cronache dell'&ldquo;Ordine Nuovo&rdquo;, in ON 234-5), dall'altro. Che Sorel non fosse &laquo;in alcun modo responsabile della grettezza e della rozzezza spirituale dei suoi ammiratori italiani&raquo; &egrave; ribadito ancora nel settembre 1920 (Il Partito comunista, in ON 651). L'ammirazione per Sorel (e per uno dei suoi &ldquo;maestri&rdquo;, Bergson) &egrave; proclamata da G. ancora il 2 gennaio 1921, nel celebre articolo Bergsoniano!, all'immediata vigilia della scissione di Livorno, in polemica con la cultura positivistica dei socialisti riformisti (SF 12-3). Nonostante, all'altezza dei Q, G. veda, con i pregi, tutti i molti limiti e difetti di Sorel &ndash; di un suo scritto postumo (Sorel era morto nel 1922) scrive: &laquo;Il saggio riassume tutti i pregi e tutti i difetti del Sorel: &egrave; tortuoso, saltellante, incoerente, superficiale, profondo ecc.: ma d&agrave; o suggerisce punti di vista originali, trova nessi impensati, obbliga a pensare e ad approfondire&raquo; (<a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 447) &ndash;, egli continua a ritenere l'intellettuale francese un autore di primo piano, con cui &egrave; necessario fare i conti (&laquo;obbliga a pensare e ad approfondire&raquo;). Le opinioni di Sorel su molti temi presenti nella riflessione dei Q sono sempre da G. considerate con rispetto, bench&eacute; non manchino le critiche e bench&eacute; certo G. abbia presente il fatto che il padre del sindacalismo rivoluzionario fosse ormai da tempo divenuto punto di riferimento della pubblicistica fascista e di destra, da cui tuttavia G. lo &ldquo;difende&rdquo;, affermando che &laquo;il suo radicale &ldquo;liberalismo&rdquo; (o teoria della spontaneit&agrave;) [...] impedisce ogni conseguenza conservatrice delle sue opinioni&raquo; (<a href='http://dl.gramsciproject.org/quaderno/17/nota/20' target='_blank' class='link-to-note'>Q 17, 20</a>, 1923: si tratta di un Testo B databile al 1933-1934). Sorel aveva tra l'altro nutrito l'antigiacobinismo del giovane G., e l'autore dei Q &ndash; passato fin dall'inizio degli anni Venti a una riconsiderazione positiva del movimento giacobino &ndash; da una parte ora ritiene che &laquo;il punto oscuro nel Sorel&raquo; sia proprio &laquo;il suo antigiacobinismo e il suo economismo puro; e questo [...] &egrave; il solo elemento della sua dottrina che pu&ograve; essere distorto e dar luogo a interpretazioni conservatrici&raquo; (<a href='http://dl.gramsciproject.org/quaderno/17/nota/20' target='_blank' class='link-to-note'>ivi</a>, 1923-4), dall'altra cerca di spiegare tale antigiacobinismo storicizzandolo nel contesto della storia della Francia rivoluzionaria e post-rivoluzionaria (&laquo;il curioso antigiacobinismo del Sorel, settario, meschino, antistorico &egrave; un portato del salasso popolare del 71 [che, ndr] distrusse il cordone ombelicale tra il nuovo popolo e la tradizione del 93&raquo;: <a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 448) e ricercandone l'origine culturale (&laquo;L'atteggiamento di Sorel contro i giacobini &egrave; preso da Proudhon&raquo;: <a href='http://dl.gramsciproject.org/quaderno/5/nota/80' target='_blank' class='link-to-note'>Q 5, 80</a>, 611). La presenza di Sorel diviene rilevante a partire dal Q 4. In una delle prime note della Prima serie degli Appunti di filosofia G. afferma che &laquo;il marxismo ha subito una doppia revisione&raquo;: da una parte &laquo;alcuni suoi elementi, esplicitamente o implicitamente, sono stati assorbiti da alcune correnti idealistiche (Croce, Sorel, Bergson ecc., i pragmatisti ecc.); dall'altra i marxisti &ldquo;ufficiali&rdquo;, preoccupati di trovare una &ldquo;filosofia&rdquo; che contenesse il marxismo, l'hanno trovata nelle derivazioni moderne del materialismo filosofico volgare&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 421-2). Sorel &egrave; dunque associato a Croce e a Bergson, a quella reazione antipositivistica di inizio Novecento che anche del pensiero di Marx si era nutrita, sia pure proclamando la necessit&agrave; della sua &ldquo;revisione&rdquo;: dunque al &ldquo;revisionismo&rdquo; Bernstein-Sorel-Croce (su cui v. LC 564, a Tania, 18 aprile 1932). G. afferma che andrebbe visto, a proposito degli &laquo;idealisti&raquo;, &laquo;quali elementi del marxismo sono stati assorbiti &ldquo;esplicitamente&rdquo;&raquo;, come pure andrebbero individuati gli &laquo;assorbimenti &ldquo;impliciti&rdquo;, non confessati, avvenuti perch&eacute; appunto il marxismo &egrave; stato un momento della cultura, una atmosfera diffusa, che ha modificato i vecchi modi di pensare per azioni e reazioni non apparenti o non immediate&raquo;. E aggiunge: &laquo;Lo studio del Sorel pu&ograve; dare molti indizi a questo proposito&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 422). L'accostamento Croce-Sorel &egrave; per&ograve; rilevante anche per altri aspetti. A proposito di una critica di Croce a Sorel, che teorizzando il &laquo;mito&raquo; lo avrebbe &laquo;dissipato, dandone la spiegazione dottrinale&raquo;, G. nota come ci&ograve; valga anche per la &laquo;passione&raquo; posta da Croce a base dell'agire politico (&laquo;la &ldquo;passione&rdquo; di cui si d&agrave; una spiegazione dottrinale, non &egrave; anch'essa &ldquo;dissipata&rdquo;?&raquo;), aggiungendo pi&ugrave; avanti: &laquo;la teoria dei miti &egrave; per il Sorel il principio scientifico della scienza politica, &egrave; la &ldquo;passione&rdquo; del Croce studiata in modo pi&ugrave; concreto, &egrave; ci&ograve; che il Croce chiama &ldquo;religione&rdquo; cio&egrave; una concezione del mondo con un'etica conforme, &egrave; un tentativo di ridurre a linguaggio scientifico la concezione delle ideologie della filosofia della praxis vista attraverso appunto il revisionismo crociano&raquo; (<a href='http://dl.gramsciproject.org/quaderno/10-II/nota/41%20V' target='_blank' class='link-to-note'>Q 10 II, 41.V</a>, 1307-8; nel rispettivo Testo A, <a href='http://dl.gramsciproject.org/quaderno/7/nota/39' target='_blank' class='link-to-note'>Q 7, 39</a>, 888-9, troviamo lo stesso svolgimento della riflessione, ma meno ricco; vi manca tra l'altro il riferimento alla religione come concezione del mondo e legame sociale). Il mito soreliano, che dall'autore francese &egrave; definito in primo luogo come insieme di immagini che gli uomini producono per alimentare la loro capacit&agrave; di lotta (Q, AC, 2632), &egrave; da G. accostato all'ideologia, ridefinita come concezione del mondo e insieme di credenze su cui si fonda la soggettivit&agrave; collettiva e la stessa azione politica &ndash; che &egrave; anche un tratto di grande modernit&agrave; dei Q, all'altezza dell'azione politica quale si esplica nella societ&agrave; di massa a partire dalla fine dell'Ottocento: compito di una forza politica rivoluzionaria &egrave; evidentemente saper tradurre gli impulsi anche non razionali delle masse in obiettivi possibili, incanalando la ribellione in un progetto, senza ignorare tale moderna dimensione della politica. La rivalutazione di questo lato &ldquo;sovrastrutturale&rdquo;, connesso alla sua base materiale, viene anche espressa da G. attraverso il concetto di &laquo;blocco storico&raquo;, attribuito allo stesso Sorel (&laquo;Ricordare il concetto di Sorel del &ldquo;blocco storico&rdquo;. Se gli uomini prendono coscienza del loro compito nel terreno delle superstrutture, ci&ograve; significa che tra struttura e superstrutture c'&egrave; un nesso necessario e vitale&raquo;: <a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 437). L'espressione &laquo;blocco storico&raquo; in realt&agrave; non &egrave; presente in Sorel, o &egrave; presente in forma molto labile (Q, AC, 2632), ma resta importantissima nell'ambito dei Q, ed &egrave; dunque rilevante e significativo che, mettendola in campo, G. tiri in ballo il pensatore francese. G. chiarisce poi ulteriormente il senso del suo riferimento, scrivendo che il mito aveva in Sorel &laquo;due aspetti: uno propriamente teorico, di scienza politica e un aspetto politico immediato, programmatico. &Egrave; possibile, sebbene sia molto discutibile, che l'aspetto politico e programmatico del sorelismo sia stato sorpassato e dissipato; oggi si pu&ograve; dire che esso &egrave; stato superato nel senso che &egrave; stato integrato e depurato di tutti gli elementi intellettualistici e letterari, ma anche oggi occorre riconoscere che il Sorel aveva lavorato sulla realt&agrave; effettuale e che tale realt&agrave; non &egrave; stata sorpassata e dissipata&raquo; (<a href='http://dl.gramsciproject.org/quaderno/10-II/nota/41%20V' target='_blank' class='link-to-note'>Q 10 II, 41.V</a>, 1307-8). Resta dunque valida la lezione di Sorel sul piano della &laquo;scienza politica&raquo;: occorre tener presente la capacit&agrave; di &ldquo;sentire&rdquo; delle masse e l'importanza del governo anche degli aspetti preintenzionali e non razionali, per fortificarne le capacit&agrave; di resistenza e di mobilitazione. Ma resta in qualche modo valido (&ldquo;superato&rdquo; hegelianamente) anche il mito politico di cui aveva parlato Sorel, come necessit&agrave;-volont&agrave; di puntare sull'autogoverno dei produttori, grazie al &laquo;soreliano &ldquo;spirito di scissione&rdquo;&raquo; (<a href='http://dl.gramsciproject.org/quaderno/25/nota/5' target='_blank' class='link-to-note'>Q 25, 5</a>, 2288), ovvero &laquo;il progressivo acquisto&raquo; da parte delle classi subalterne &laquo;della coscienza della propria personalit&agrave; storica&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333). La necessit&agrave; di fondare l'azione politica rivoluzionaria sulla realt&agrave; sociale, sul sentire spontaneo delle masse, di partire dalla situazione dei subalterni per farne crescere le potenzialit&agrave; di comprensione e di autogoverno: sono tutti elementi soreliani che restano validi, ma che sono stati separati dagli &laquo;elementi intellettualistici e letterari&raquo; che costituivano uno dei limiti di Sorel. Il movimento comunista a cui G. ha aderito sempre pi&ugrave; consapevolmente, e sempre pi&ugrave; emancipandosi dagli influssi soreliani (che comunque mai erano stati assoluti e predominanti), specie dopo la sconfitta dell'esperienza consiliarista, non &egrave; per G. il rinnegamento della fase precedente, ma la riformulazione concreta, non velleitaria e portata a coerenza, anche degli aspetti positivi presenti nel pensiero di Sorel. Anche per questo aspetto non &egrave; dunque incongruo che il mito entri nella riflessione gramsciana sul &laquo;moderno Principe&raquo;, il Partito comunista, per il quale l'autore dei Q ha profuso nei cinque anni precedenti l'arresto tutte le sue energie. G. scrive che &laquo;il Principe del Machiavelli potrebbe essere studiato come una esemplificazione storica del &ldquo;mito&rdquo; sorelliano&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1555), poich&eacute; il suo &laquo;carattere fondamentale&raquo; &egrave; &laquo;di non essere una trattazione sistematica ma un libro &ldquo;vivente&rdquo;, in cui l'ideologia politica e la scienza politica si fondono nella forma drammatica del &ldquo;mito&rdquo;&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ibid.</a>). Il mito soreliano e il Principe machiavelliano sono visti come &laquo;una ideologia politica che si presenta non come fredda utopia n&eacute; come dottrinario raziocinio, ma come una creazione di fantasia concreta che opera su un popolo disperso e polverizzato per suscitarne e organizzarne la volont&agrave; collettiva&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1556). Ci&ograve; che aveva impedito a Sorel, teorico del sindacalismo, di giungere &laquo;alla comprensione del partito politico&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ibid.</a>) &egrave; stato per G. il fatto che &laquo;per il Sorel il &ldquo;mito&rdquo; non trovava la sua espressione maggiore nel sindacato, come organizzazione di una volont&agrave; collettiva, ma nell'azione pratica del sindacato e di una volont&agrave; collettiva gi&agrave; operante, azione pratica, la cui realizzazione massima avrebbe dovuto essere lo sciopero generale, cio&egrave; un'&ldquo;attivit&agrave; passiva&rdquo; per cos&igrave; dire, di carattere cio&egrave; negativo e preliminare (il carattere positivo &egrave; dato solo dall'accordo raggiunto nelle volont&agrave; associate) di una attivit&agrave; che non prevede una propria fase &ldquo;attiva e costruttiva&rdquo;&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1556-7). Sorel cio&egrave;, rifiutando la necessaria, faticosa costruzione di una volont&agrave; collettiva (credendola presupposta), non poteva che finire con il confidare nell'&laquo;impulso dell'irrazionale, dell'&ldquo;arbitrario&rdquo; (nel senso bergsoniano di &ldquo;impulso vitale&rdquo;)&raquo;, ovvero nella &laquo;spontaneit&agrave;&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1557). G. prende dunque le distanze da Sorel e dal suo spontaneismo, sia perch&eacute; una volont&agrave; collettiva pensata come vuole Sorel si disperder&agrave; appena finita la &laquo;distruzione&raquo;, sia perch&eacute; &egrave; ormai giunto da tempo (sulla scorta di Lenin) alla convinzione che solo un &laquo;programma di partito&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ibid.</a>) possa fornire quella pars construens necessaria all'azione politica rivoluzionaria e alla formazione di una volont&agrave; collettiva dei subalterni. Fermo restando che tale forma della politica rivoluzionaria non pu&ograve; per G. rinnegare la sostanza dell'insegnamento soreliano: il fine dell'autogoverno e dell'autodeterminazione delle masse, di cui non vanno mai dimenticati i bisogni e le potenzialit&agrave; emancipatrici. G. rifiuta dunque lo spontaneismo soreliano, che viene fatto risalire a Proudhon: sempre prendendo spunto dall'articolo postumo di Sorel cui si &egrave; gi&agrave; fatto cenno (<a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 448 ss.) G. evidenzia l'importanza assegnata da Sorel a Proudhon anche per quel che riguarda il dopoguerra (gli anni del consiliarismo, con un richiamo esplicito al &laquo;movimento delle commissioni interne&raquo;: <a href='http://dl.gramsciproject.org/quaderno/4/nota/31' target='_blank' class='link-to-note'>ivi</a>, 449) e la concezione del marxismo. &laquo;Per il Sorel &egrave; &ldquo;proudhoniano&rdquo; ci&ograve; che &egrave; &ldquo;spontanea&rdquo; creazione del popolo, &egrave; &ldquo;marxista ortodosso&rdquo; ci&ograve; che &egrave; burocratico, perch&eacute; egli ha dinanzi sempre, ossessionante, l'esempio della Germania da una parte e del giacobinismo letterario dall'altra, il fenomeno del centralismo-burocrazia&raquo; (<a href='http://dl.gramsciproject.org/quaderno/4/nota/31' target='_blank' class='link-to-note'>ivi</a>, 450). Aggiunge G.: &laquo;Per il Sorel, come appare da questo saggio, ci&ograve; che conta in Proudhon, &egrave; l'orientamento psicologico [che, ndr] consiste nel &ldquo;confondersi&rdquo; coi sentimenti popolari che concretamente pullulano dalla situazione reale fatta al popolo dalla disposizione del mondo economico, nel &ldquo;calarsi&rdquo; in essi per comprenderli ed esprimerli in forma giuridica, razionale&raquo; (<a href='http://dl.gramsciproject.org/quaderno/4/nota/31' target='_blank' class='link-to-note'>ibid.</a>). L'attenzione per i sentimenti popolari, per la &ldquo;spontaneit&agrave;&rdquo; creatrice del popolo: ecco il &ldquo;sorelismo&rdquo; del giovane G., che non viene ripudiato ma superato, inserito nella nuova visione &ldquo;leninista&rdquo; dell'emancipazione delle classi subalterne. L'elemento della spontaneit&agrave; &ndash; ritiene G. &ndash; va dunque educato e portato a nuove capacit&agrave; egemoniche mediante una &laquo;riforma intellettuale e morale&raquo;. Anche a proposito di questo tema fondamentale &egrave; decisivo il ruolo di Sorel come tramite dell'idea proveniente da Proudhon (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1863-4) e da Joseph-Ernest Renan, che nel 1871 aveva pubblicato un libro intitolato appunto La R&eacute;forme intellectuelle et morale (libro che doveva essere tradotto da Missiroli e pubblicato da Laterza nel 1915 con prefazione di Sorel: <a href='http://dl.gramsciproject.org/quaderno/16/nota/9' target='_blank' class='link-to-note'>ivi</a>, 1862). Scrive G.: &laquo;Una concezione della filosofia della praxis come riforma popolare moderna [...] &egrave; stata forse intravista da Giorgio Sorel, un po' (o molto) dispersamente, intellettualisticamente, per una specie di furore giansenistico contro le brutture del parlamentarismo e dei partiti politici. Sorel ha preso da Renan il concetto della necessit&agrave; di una riforma intellettuale e morale&raquo;, ma non ha saputo vedere che &laquo;la filosofia della praxis &egrave; il coronamento di tutto questo movimento di riforma intellettuale e morale, dialettizzato nel contrasto tra cultura popolare e alta cultura. Corrisponde al nesso Riforma protestante + Rivoluzione francese: &egrave; una filosofia che &egrave; anche una politica&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>ivi</a>, 1860).</p></body></html>