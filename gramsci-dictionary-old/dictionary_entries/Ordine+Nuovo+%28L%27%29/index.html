<html><head><title>Gramsci Dictionary: Ordine Nuovo (L')</title></head><body><p> All'&ldquo;Ordine Nuovo&rdquo;, rivista settimanale uscita dal 1&deg; maggio 1919 al 24 dicembre 1920 (nel 1921-1922 fu quotidiano e organo del PCD'I, pi&ugrave; tardi torn&ograve; periodico), &egrave; abbinato un periodo preciso dell'esperienza politica gramsciana nella Torino del &ldquo;biennio rosso&rdquo; 1919-1920. &Egrave; la rivista che, diretta da G., accompagna le lotte operaie e, in stretto rapporto con esse, teorizza una &ldquo;democrazia proletaria&rdquo; imperniata sul ruolo dei Consigli di fabbrica. Questi ultimi &ndash; nella teorizzazione di G. &ndash; sono anche traduzione italiana dei soviet russi, ma con una propria specifica connotazione incentrata sull'autogoverno dei produttori. Senza rinnegare l'esperienza teorico-pratica dell'&ldquo;Ordine Nuovo&rdquo;, G. fornisce nei Q un sintetico giudizio, che non pu&ograve; non essere anche parzialmente autocritico, sul &ldquo;biennio rosso&rdquo;, che in seguito alle carenze di direzione politica dovute soprattutto alla maggioranza massimalista del PSI ceder&agrave; il passo alla reazione fascista: &laquo;Lo &ldquo;spontaneo&rdquo; &ndash; scrive G. &ndash; era la prova pi&ugrave; schiacciante dell'inettitudine del partito, perch&eacute; dimostrava la scissione tra i programmi sonori e i fatti miserabili. Ma intanto i fatti &ldquo;spontanei&rdquo; avvenivano (1919-1920), ledevano interessi, disturbavano posizioni acquisite, suscitavano odi terribili anche in gente pacifica, facevano uscire dalla passivit&agrave; strati sociali stagnanti nella putredine: creavano, appunto per la loro spontaneit&agrave; e per il fatto che erano sconfessati, il &ldquo;panico&rdquo; generico, la &ldquo;grande paura&rdquo; che non potevano non concentrare le forze repressive spietate nel soffocarli&raquo; (<a href='http://dl.gramsciproject.org/quaderno/3/nota/42' target='_blank' class='link-to-note'>Q 3, 42</a>, 320). Nei Q il primo cenno all'esperienza del &ldquo;biennio rosso&rdquo; &egrave; in <a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 72, dove vengono ricordati i &laquo;tentativi di Agnelli verso l'&ldquo;Ordine Nuovo&rdquo; che sosteneva un suo &ldquo;americanismo&rdquo;&raquo;. Questo Testo A viene ripreso in due note di seconda stesura nel Q 22. La prima contiene un'aggiunta estremamente significativa: &laquo;Tentativi di Agnelli di assorbire il gruppo dell'&ldquo;Ordine Nuovo&rdquo; che sosteneva una sua forma di &ldquo;americanismo&rdquo; accetta alle masse operaie&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146). G. accenna alla riflessione e all'azione dell'ordinovismo in relazione alle allora nuove tematiche legate al fordismo e al taylorismo, specificando che non si trattava di riprenderne tout court i principi, ma di &ldquo;tradurli&rdquo; secondo un punto di vista operaio. Nel secondo Testo C (<a href='http://dl.gramsciproject.org/quaderno/22/nota/6' target='_blank' class='link-to-note'>Q 22, 6</a>, 2156) G. spiega la necessit&agrave; di separare la tecnica organizzativa del taylorismo-fordismo dal suo uso di classe (tesi propria anche del gruppo dirigente bolscevico): &laquo;proprio gli operai sono stati i portatori delle nuove e pi&ugrave; moderne esigenze industriali e a modo loro le affermarono strenuamente; si pu&ograve; dire anche che qualche industriale cap&igrave; questo movimento e cerc&ograve; di accaparrarselo [...] cos&igrave; &egrave; da spiegare il tentativo fatto da Agnelli di assorbire l'&ldquo;Ordine Nuovo&rdquo; e la sua scuola nel complesso FIAT, e di istituire cos&igrave; una scuola di operai e di tecnici specializzati per un rivolgimento industriale e del lavoro con sistemi &ldquo;razionalizzati&rdquo;&raquo;. Tra il testo del Q 1, del 1929-1930, e quelli del Q 22, del 1934, si trovano due Testi B. Il primo, del 1930, rivendica al &laquo;movimento torinese&raquo; il pregio di non aver &laquo;trascurato e tanto meno disprezzato&raquo; la spontaneit&agrave; delle masse, ma di aver cercato di educare tale spontaneit&agrave; (<a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 330). Nel secondo, del 1932, G. si sofferma sugli &laquo;avvenimenti successivi alla guerra&raquo; e sul movimento operaio torinese guidato dal &laquo;movimento per valorizzare la fabbrica&raquo; (<a href='http://dl.gramsciproject.org/quaderno/9/nota/67' target='_blank' class='link-to-note'>Q 9, 67</a>, 1137) e accosta la parcellizzazione delle mansioni della grande fabbrica alla descrizione della crescente divisione del lavoro nel processo produttivo fatta da Marx nel Capitale: &laquo;Che una sempre pi&ugrave; perfetta divisione del lavoro riduca oggettivamente la posizione del lavoratore nella fabbrica a movimenti di dettaglio sempre pi&ugrave; &ldquo;analitici&rdquo;, in modo che al singolo sfugge la complessit&agrave; dell'opera comune, e nella sua coscienza stessa il proprio contributo si deprezzi fino a sembrare sostituibile facilmente in ogni istante; che nello stesso tempo il lavoro concertato e bene ordinato dia una maggiore produttivit&agrave; &ldquo;sociale&rdquo; e che l'insieme della maestranza della fabbrica debba concepirsi come un &ldquo;lavoratore collettivo&rdquo; sono i presupposti del movimento di fabbrica che tende a fare diventare &ldquo;soggettivo&rdquo; ci&ograve; che &egrave; dato &ldquo;oggettivamente&rdquo;&raquo;, ovvero a utilizzare consapevolmente i progressi tecnici per affermarsi come nuova classe dominante. Scrive infatti G.: &laquo;Cosa poi vuol dire in questo caso oggettivo? Per il lavoratore singolo &ldquo;oggettivo&rdquo; &egrave; l'incontrarsi delle esigenze dello sviluppo tecnico con gli interessi della classe dominante. Ma questo incontro, questa unit&agrave; fra sviluppo tecnico e gli interessi della classe dominante &egrave; solo una fase storica dello sviluppo industriale, deve essere concepito come transitorio. Il nesso pu&ograve; sciogliersi; l'esigenza tecnica pu&ograve; essere pensata concretamente separata dagli interessi della classe dominante, non solo ma unita con gli interessi della classe ancora subalterna&raquo; (<a href='http://dl.gramsciproject.org/quaderno/9/nota/67' target='_blank' class='link-to-note'>ivi</a>, 1138). I processi oggettivi di sviluppo della produzione capitalistica producono la possibilit&agrave; stessa di passare a una nuova &laquo;fase storica&raquo;, in cui il &laquo;&ldquo;lavoratore collettivo&rdquo;&raquo; (l'espressione &egrave; di Marx), superando la sua condizione di subalternit&agrave;, divenga soggetto insieme economico e politico di un nuovo ordine. Conclude G.: &laquo;Che una tale &ldquo;scissione&rdquo; e nuova sintesi sia storicamente matura &egrave; dimostrato perentoriamente dal fatto stesso che un tale processo &egrave; compreso dalla classe subalterna, che appunto per ci&ograve; non &egrave; pi&ugrave; subalterna, ossia mostra di tendere a uscire dalla sua condizione subordinata. Il &ldquo;lavoratore collettivo&rdquo; comprende di essere tale e non solo in ogni singola fabbrica ma in sfere pi&ugrave; ampie della divisione del lavoro nazionale e internazionale e questa coscienza acquistata d&agrave; una manifestazione esterna, politica, appunto negli organismi che rappresentano la fabbrica come produttrice di oggetti reali e non di profitto&raquo; (<a href='http://dl.gramsciproject.org/quaderno/9/nota/67' target='_blank' class='link-to-note'>ibid.</a>). &Egrave; in questo voler fondare un &ldquo;nuovo ordine&rdquo; politico direttamente sul &ldquo;lavoratore collettivo&rdquo; che risiede la peculiarit&agrave; del &ldquo;consiliarismo&rdquo; gramsciano e dello stesso &ldquo;ordinovismo&rdquo;. Un'ipotesi che politicamente non si era dimostrata matura e che era stata accantonata, ma che G. difende appassionatamente. Al di l&agrave; di ci&ograve; resta il consiliarismo gramsciano come proposta di tendenziale superamento della divisione tra economia e politica, tra bourgeois e citoyen, come ipotesi di un nuovo tipo di democrazia e di Stato alternativi alla democrazia e allo Stato borghesi. Un altro punto peculiare dell'esperienza dell'&ldquo;Ordine Nuovo&rdquo; ripreso nei Q &egrave; quello che concerne la necessit&agrave; di affermare un nuovo tipo di intellettuale. Non pi&ugrave; &laquo;il tipo tradizionale e volgarizzato dell'intellettuale [...] dato dal letterato, dal filosofo, dall'artista [...] Nel mondo moderno l'educazione tecnica, strettamente legata al lavoro industriale anche il pi&ugrave; primitivo o squalificato, deve formare la base del nuovo tipo di intellettuale. Su questa base ha lavorato l'&ldquo;Ordine Nuovo&rdquo; settimanale per sviluppare certe forme di nuovo intellettualismo e per determinarne i nuovi concetti, e questa non &egrave; stata una delle minori ragioni del suo successo, perch&eacute; una tale impostazione corrispondeva ad aspirazioni latenti e era conforme allo sviluppo delle forme reali di vita&raquo; (<a href='http://dl.gramsciproject.org/quaderno/12/nota/3' target='_blank' class='link-to-note'>Q 12, 3</a>, 1551; Testo A: <a href='http://dl.gramsciproject.org/quaderno/4/nota/72' target='_blank' class='link-to-note'>Q 4, 72</a>, 514). Il &laquo;nuovo intellettuale&raquo;, per G., deve &laquo;mescolarsi attivamente alla vita pratica, come costruttore, organizzatore, &ldquo;persuasore permanente&rdquo; perch&eacute; non puro oratore &ndash; e tuttavia superiore allo spirito astratto matematico; dalla tecnica-lavoro giunge alla tecnica-scienza e alla concezione umanistica storica, senza la quale si rimane &ldquo;specialista&rdquo; e non si diventa &ldquo;dirigente&rdquo; (specialista + politico)&raquo; (<a href='http://dl.gramsciproject.org/quaderno/4/nota/72' target='_blank' class='link-to-note'>ibid.</a>). Anche qui la proposta dell'&ldquo;Ordine Nuovo&rdquo; affondava le proprie radici direttamente nel lavoro industriale, era imperniata sul superamento della separatezza delle funzioni intellettuali e politiche rispetto a quelle della produzione.</p></body></html>