<html><head><title>Gramsci Dictionary: Immigrazione</title></head><body><p> Negli Stati Uniti, data l'assenza di intellettuali tradizionali, non si pone il problema di una loro fusione con gli intellettuali organici, ma di fondere &laquo;tipi di culture diverse portati dagli immigrati&raquo;. G. precisa che &laquo;gli immigrati anglosassoni in America sono anch'essi un'&eacute;lite intellettuale, ma specialmente morale&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 480-1 e <a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1525). &laquo;Per il Grant i mediterranei sono una razza inferiore e la loro immigrazione &egrave; un pericolo; essa &egrave; peggiore di una conquista armata e va trasformando New York e gran parte degli Stati Uniti in una &ldquo;cloaca gentium&rdquo;&raquo; (<a href='http://dl.gramsciproject.org/quaderno/2/nota/45' target='_blank' class='link-to-note'>Q 2, 45</a>, 199). G. confronta la &laquo;contraddizione che esiste nell'America del Sud tra il mondo moderno delle grandi citt&agrave; commerciali della costa e il primitivismo dell'interno, contraddizione che si prolunga per l'esistenza di grandi masse di aborigeni da un lato e di immigrati europei dall'altro pi&ugrave; difficilmente assimilabili che nell'America del Nord&raquo; (<a href='http://dl.gramsciproject.org/quaderno/1/nota/107' target='_blank' class='link-to-note'>Q 1, 107</a>, 98). Nel Congo Belga e nel Katanga la maggior parte dei nostri immigrati dipende da &laquo;Compagnie private in qualit&agrave; di ingegneri, ragionieri, capomastri, sorveglianti di lavoro&raquo; (<a href='http://dl.gramsciproject.org/quaderno/2/nota/146' target='_blank' class='link-to-note'>Q 2, 146</a>, 276). Da notare la presenza di intellettuali italiani nei paesi slavi e la &laquo;loro importanza come fattori della cultura locale&raquo; (<a href='http://dl.gramsciproject.org/quaderno/5/nota/100' target='_blank' class='link-to-note'>Q 5, 100</a>, 629). In Francia, &laquo;l'equilibrio tra nascite e morti &egrave; faticosamente mantenuto coll'immigrazione, che determina altri gravi problemi morali e politici&raquo; (<a href='http://dl.gramsciproject.org/quaderno/2/nota/124' target='_blank' class='link-to-note'>Q 2, 124</a>, 265). L'intellettuale francese aveva avuto una funzione cosmopolita, ma &laquo;ben diversa da quella italiana, a carattere immigratorio personale e disgregato che non refluisce sulla base nazionale&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 479 e <a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1524-5). In Germania, lo sviluppo industriale fu causa, dapprima, di una notevole emigrazione; ma in seguito, i flussi migratori vi si invertirono. &laquo;In Italia il fenomeno fu pi&ugrave; elementare e passivo e [...] non ebbe un punto di risoluzione, ma continua anche oggi&raquo; (<a href='http://dl.gramsciproject.org/quaderno/1/nota/149' target='_blank' class='link-to-note'>Q 1, 149</a>, 131-2).</p></body></html>