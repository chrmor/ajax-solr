<html><head><title>Gramsci Dictionary: Consumo</title></head><body><p> Analizzando la grande crisi degli anni Trenta, G. &ndash; contro le interpretazioni liberali, come quella di Einaudi, che vedevano il crollo di Wall Street come un fenomeno congiunturale &ndash; ne evidenzia il carattere &ldquo;organico&rdquo;, risultato di un processo complesso che rifiuta una spiegazione monocausale. A tal proposito, il pensatore sardo respinge sia la lettura di Giovanni Agnelli (che pure, interpretando la crisi in chiave di sottoconsumo e disoccupazione tecnologica, auspicava interventi di riduzione d'orario e aumenti salariali: Q 10 II, 55), sia quella di Pasquale Jannaccone (che al contrario, vedendovi la rottura dell'equilibrio dinamico tra consumo e risparmio, chiedeva politiche deflazionistiche di bassi salari: <a href='http://dl.gramsciproject.org/quaderno/6/nota/123' target='_blank' class='link-to-note'>Q 6, 123</a>). G. osserva come &laquo;nella distribuzione del reddito nazionale attraverso specialmente il commercio e la borsa, si sia introdotta, nel dopoguerra [...], una categoria di &ldquo;prelevatori&rdquo; che non rappresenta nessuna funzione produttiva necessaria e indispensabile, mentre assorbe una quota di reddito imponente&raquo; (<a href='http://dl.gramsciproject.org/quaderno/6/nota/123' target='_blank' class='link-to-note'>ivi</a>, 793). Inoltre sottolinea in <a href='http://dl.gramsciproject.org/quaderno/10-II/nota/53' target='_blank' class='link-to-note'>Q 10 II, 53</a>, 1343 come vadano sempre pi&ugrave; crescendo le forze di consumo in confronto a quelle di produzione, per cui &laquo;pu&ograve; avvenire che una funzione parassitaria intrinsecamente si dimostri necessaria&raquo;. Se in Italia ancora troppo forte era il peso della rendita fondiaria, in Inghilterra svolgevano un ruolo preminente, rispetto a quelle industriali, le attivit&agrave; commerciali e di servizio. Questo genere di attivit&agrave; improduttive era invece ridotto al minimo negli Stati Uniti. Qui il fordismo fondava un'organizzazione sociale razionale, sottomettendo alla produzione sia il commercio sia la distribuzione e i servizi, cosa che rendeva il paese-guida della razionalizzazione produttiva pericolosamente esposto al parassitismo di borsa (<a href='http://dl.gramsciproject.org/quaderno/22/nota/11' target='_blank' class='link-to-note'>Q 22, 11</a>, 2164-9).</p></body></html>