<html><head><title>Gramsci Dictionary: Lotto</title></head><body><p> I giochi d'azzardo sono argomento critico in diversi articoli giornalistici (I re immortali, 30 aprile 1916, in CT 283-4; Lotterie, 6 febbraio 1918, in CF 634-5; Il &laquo;foot-ball&raquo; e lo scopone, 26 agosto 1918, in NM 265-6), dove il lotto &egrave; definito &laquo;un bubbone purulento, un fomite di corruzione, di immoralit&agrave; [...]. Gioca al lotto chi spera arricchirsi senza lavorare, senza spendere energie e attivit&agrave;&raquo; (Truffatori, 20 maggio 1918, in NM 41). Il giudizio si conferma nei Q. Qui G. chiosa un articolo di Marescalchi dove si afferma: &laquo;Nel popolo italiano &egrave; sempre vivo il senso del tentare la sorte; nelle campagne tutt'oggi non v'&egrave; chi si astenga dalle &ldquo;pesche&rdquo; e dalle tombole&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>Q 16, 1</a>, 1840). E, citando Croce, che riprende dalla Serao: &laquo;Il gioco del lotto [&egrave;, ndr] come &ldquo;il grande sogno di felicit&agrave;&rdquo; che il popolo napoletano &ldquo;rif&agrave; ogni settimana&rdquo;, vivendo &ldquo;per sei giorni in una speranza crescente, invadente, che si allarga, esce dai confini della vita reale&rdquo;&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ivi</a>, 1837). Il passo rientra nel gruppo di note La religione, il lotto e l'oppio della miseria (&laquo;oppio del popolo&raquo; in prima stesura), dove &egrave; approfondito il nesso lotto-religione: G. ipotizza che il possibile &laquo;passaggio dall'espressione &ldquo;oppio della miseria&rdquo; usata dal Balzac per il lotto, all'espressione &ldquo;oppio del popolo&rdquo; per la religione, sia stato aiutato dalla riflessione sul &ldquo;pari&rdquo; di Pascal, che avvicina la religione al gioco d'azzardo, alle scommesse&raquo;, e fa notare che con la vincita &laquo;si &egrave; stati &ldquo;eletti&rdquo;, che si &egrave; avuta una particolare grazia da un Santo o dalla Madonna&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ivi</a>, 1838 e 1840). Nei Q il lemma &egrave; presente anche con una valenza metaforica, come quando G. scrive che le assicurazioni sono &laquo;organizzate come una specie di gioco del lotto: si calcola che sempre ci sar&agrave; guadagno e ingente&raquo; (<a href='http://dl.gramsciproject.org/quaderno/14/nota/54' target='_blank' class='link-to-note'>Q 14, 54</a>, 1713), e nell'espressione &laquo;lotto clandestino&raquo;, per indicare il &laquo;parlamentarismo &ldquo;implicito&rdquo;&raquo; (altrove &laquo;&ldquo;parlamentarismo nero&rdquo;&raquo;), che funziona &laquo;come le &ldquo;borse nere&rdquo; e il &ldquo;lotto clandestino&rdquo; dove e quando la borsa ufficiale e il lotto di Stato sono per qualche ragione tenuti chiusi&raquo; (<a href='http://dl.gramsciproject.org/quaderno/12/nota/74' target='_blank' class='link-to-note'>Q 12, 74</a>, 1742-3).</p></body></html>