<html><head><title>Gramsci Dictionary: Umanesimo e nuovo umanesimo</title></head><body><p> Nel paragrafo del Q 23 intitolato Arte e lotta per una nuova civilt&agrave; G. scrive: &laquo;Un determinato momento storico-sociale non &egrave; mai omogeneo, anzi &egrave; ricco di contraddizioni&raquo; (<a href='http://dl.gramsciproject.org/quaderno/23/nota/3' target='_blank' class='link-to-note'>Q 23, 3</a>, 2187). Questa affermazione pu&ograve; rappresentare pi&ugrave; di una chiave di volta per far luce sulla complessa valutazione gramsciana del concetto di Umanesimo. Il giudizio di G. muove da una serie di considerazioni di carattere storico, politico e talvolta pi&ugrave; strettamente culturale. Sono molti i luoghi dei Q nei quali &egrave; possibile trovare affiancati i termini di Umanesimo e Rinascimento: l'accostamento risponde all'esigenza di definire due concetti che cronologicamente si dispongono lungo un asse consequenziale e che trattengono spunti di continuit&agrave; concettuale. G. a proposito del &laquo;doppio aspetto dell'Umanesimo e del Rinascimento&raquo; risolve la contrapposizione fra i molteplici sensi di quelle che vengono interpretate come categorie storiche riconoscendo che essi &laquo;furono essenzialmente reazionari dal punto di vista nazionale-popolare e progressivi come espressione dello sviluppo culturale dei gruppi intellettuali italiani e europei&raquo; (<a href='http://dl.gramsciproject.org/quaderno/29/nota/7' target='_blank' class='link-to-note'>Q 29, 7</a>, 2350). L'interesse nei confronti dell'Umanesimo, dunque, quale fase storica della cultura civile italiana &egrave; quasi sempre collegato al Rinascimento, visto come momento che porta a uno stadio di compiuta maturazione i fermenti culturali trattenuti nell'elaborazione retorico-teorica iniziata nel secolo precedente. La tradizione umanistica, infatti, costituisce nella riflessione gramsciana un livello intermedio importante per l'approdo a Machiavelli, snodo concettuale decisivo e fulcro del pensiero politico cinquecentesco. Pi&ugrave; generalmente, il pensatore sardo espone una nutrita serie di considerazioni sugli studi pi&ugrave; recenti di cultura umanistica, facendo esplicita richiesta di nuovi titoli e letture critiche sull'argomento: la sua intenzione precipua &egrave; rivolta alla comprensione del processo di costituzione, o negazione, di un'identit&agrave; nazionale. La ricerca compiuta nel bacino storico quattro-cinquecentesco intende riconoscere i momenti salienti attraverso i quali si sarebbe potuto realizzare un superamento del frammentarismo nel Medioevo italiano e procedere alla costituzione di un'unit&agrave; culturale del paese, realizzata intorno alla nascente borghesia. Pur apprezzando il valore dell'unit&agrave; culturale e la positivit&agrave; del legame ristabilito con il patrimonio degli auctores, G. denuncia la debolezza di quella unit&agrave;, non in grado di favorire una trasformazione della popolazione nel senso di una pi&ugrave; marcata soggettivit&agrave; sociale, tale da determinare persino nel Risorgimento i termini di un processo politico attivo (<a href='http://dl.gramsciproject.org/quaderno/3/nota/46' target='_blank' class='link-to-note'>Q 3, 46</a>, 325-6). Nel Q 3, infatti, G. individua con straordinaria lungimiranza i limiti della cultura umanistica; nonostante il recupero di un'autentica &ldquo;teologia laica&rdquo;, mutuata dal mondo classico e posta a fondamento della civitas moderna, l'Umanesimo avrebbe fallito al momento della costituzione di un'identit&agrave; civile e non religiosa della nazione. Nel corso dei secoli questo mancato processo avrebbe originato l'incapacit&agrave; da parte della cultura di muovere idee e concetti nel senso del rinnovamento sociale e politico, di seguire un movimento &ldquo;progressivo&rdquo; della storia e dare vita a quello che G. definisce &ldquo;nuovo umanesimo&rdquo;. A tal proposito egli scrive: &laquo;I laici hanno fallito nella soddisfazione dei bisogni intellettuali del popolo; io credo proprio per non aver rappresentato una cultura laica, per non aver saputo creare un nuovo umanesimo, adatto ai bisogni del mondo moderno, per aver rappresentato un mondo astratto, meschino, troppo individuale ed egoista&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>Q 3, 63</a>, 345). Il nuovo umanesimo, di cui G. lamenta l'assenza, rappresenterebbe un processo mancato all'Italia, per indicare la via del laicismo, per soddisfare i bisogni del mondo moderno. Storicamente, per il contributo alla cultura civile della nazione l'Umanesimo viene descritto da G. come un periodo connotato peculiarmente dall'individualismo, secondo un'accezione che evidenzia una scarsa attenzione ai mutamenti politici decisivi intervenuti all'altezza del XV secolo. Se nelle pagine dei Q lo scrupolo della ricostruzione storica risulta sempre centrale, sia rispetto alla questione della genesi dell'Umanesimo sia sul versante della periodizzazione (<a href='http://dl.gramsciproject.org/quaderno/3/nota/76' target='_blank' class='link-to-note'>Q 3, 76</a>, 356), &egrave; ancora la spinta di De Sanctis a determinare una torsione degli studi gramsciani dall'ambito della storia civile a quello della filosofia della praxis. In particolar modo nel Q 4, riferendosi anche all'Umanesimo, G. contrappone i canoni interpretativi della storia assunti da molti critici e filologi, e basati sulla sostituzione dell'&laquo;interpretazione con la descrizione esteriore&raquo;, al metodo del materialismo storico, ispirato all'&laquo;analisi del contenuto&raquo; e rappresentato dall'esperienza di De Sanctis, imbevuta di &laquo;umanit&agrave; e umanesimo&raquo;. Lo storico della letteratura, per G., era consapevolmente impegnato nella formazione di &laquo;una alta cultura nazionale&raquo; e l'impostazione del suo modo di intendere la critica letteraria, il senso verace della sua critica estetica, che si faceva &laquo;lotta per la cultura, cio&egrave;, nuovo umanesimo&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>Q 4, 5</a>, 426), appariva chiara espressione di opposizione alla critica-retorica umanistica di umore filologico. Nella lettura gramsciana l'Umanesimo ha avuto il merito di indicare un percorso di costituzione di un'autonomia morale, attraverso l'istanza paideutica sottesa alla metodologia di studio e di indagine storica del passato promossa dai cultori delle humanae litterae; tuttavia, nella dinamica del processo storico esso non ha assunto forme nuove, in grado di promuovere la maturazione di un carattere intellettuale, di proporre un dialogo con le classi popolari e di affrontare il problema della mancanza di unit&agrave; nel paese. Pur passando spesso attraverso il filtro della ricognizione bibliografica, che deriva dal commento ai testi di critici della letteratura, il nodo che torna in termini problematici nel discorso gramsciano su Umanesimo e Rinascimento &egrave; sempre collegato all'intima contraddizione esistente fra la problematizzazione di una funzione storicamente progressiva di questi due momenti storici, sotto il profilo culturale, e il ruolo degli intellettuali, non determinante ai fini della costituzione di un'identit&agrave; moderna del paese e di una sua unificazione. Rispetto alle letture apologetiche dell'Umanesimo, G. polemizza con Vittorio Rossi, autore dell'articolo Il Rinascimento, apparso sulla &ldquo;Nuova Antologia&rdquo; nel 1929, il quale individua nell'Umanesimo un movimento culturale animato da un progetto educativo integrale, talmente dirompente da rappresentare il compimento di una grande rivoluzione (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 646-8). Secondo G. la &laquo;concezione retorica del Rinascimento&raquo;, che costituisce il limite della lettura di Rossi, non rende manifesta la compresenza di due distinte correnti, l'una &laquo;progressiva&raquo;, l'altra &laquo;regressiva&raquo; nel passaggio dalla fase medievale a quella umanistico-rinascimentale. Se la prima fase porterebbe alla considerazione dell'Umanesimo come tappa dello sviluppo spirituale italiano, la fase regressiva, rispetto alla quale la stessa opera di Machiavelli, per G., rappresenterebbe una reazione, nel suo richiamo alla &laquo;necessit&agrave; politica e nazionale di riavvicinarsi al popolo&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 648), negherebbe l'accostamento alla categoria della rivoluzione. Ricordando il &ldquo;maestro&rdquo; Labriola del brano Da un secolo all'altro, e tornando su un concetto gi&agrave; largamente attestato nella scrittura dei Q, G. ribadisce la singolarit&agrave; della Rivoluzione francese, quale unico avvenimento storico che produsse il decisivo &laquo;distacco dal passato&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ibid.</a>). Rossi, del resto, considerato un raffinato interprete della cultura umanistica, resta un bersaglio polemico per il pensatore sardo, che vede in lui il prototipo dello studioso attento a cogliere solo l'aspetto positivo-progressivo dell'Umanesimo, attraverso la ricostruzione del percorso &ndash; mediato dall'esperienza petrarchesca e dagli incunaboli della cultura preumanistica padovana &ndash;, di compiuta affermazione della tradizione degli studia humanitatis. Se Rossi coglie legittimamente nella svolta culturale segnata dall'Umanesimo l'inizio di un processo di unificazione culturale dell'Europa, G., pur approvando la progettualit&agrave; insita nell'opera di &laquo;nazionalizzazione dell'Umanesimo&raquo;, garantita dal respiro universale della cultura e dal ripristino di uno strumento di comunicazione come il latino, pone il problema dell'&laquo;assenza del carattere nazionale della cultura&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 651). Evidentemente, anche in questo caso, responsabili del mancato traguardo dell'unit&agrave; sono gli intellettuali, iscritti da G. nel disegno della loro funzione cosmopolita e nell'incapacit&agrave; di ovviare all'astrattezza del progetto politico umanistico. Tornando sul problema della lingua &ndash; questione alla quale G. si dimostra particolarmente sensibile &ndash; e sulla diglossia particolarmente evidente nel Quattrocento, l'autore dei Q ha l'occasione di dimostrare l'insufficienza della &ldquo;classe&rdquo; intellettuale nazionale nel riconoscere nella lingua volgare un fattore di conquista dell'unit&agrave; del paese. Gli intellettuali, assecondando la supremazia del latino e insieme la sua potenzialit&agrave; di dialogo extranazionale, avrebbero espresso un atteggiamento regressivo e anazionale di tipo conservativo, ispirato a un intento restaurativo. L'Umanesimo, affermando la forza del latino, avrebbe svelato il suo volto pi&ugrave; autentico, quello del &laquo;compromesso culturale&raquo; e non della rivoluzione (<a href='http://dl.gramsciproject.org/quaderno/6/nota/118' target='_blank' class='link-to-note'>Q 6, 118</a>, 789). La visione gramsciana, al momento dell'attribuzione di un'identit&agrave; peculiare dell'Umanesimo, risente della specificit&agrave; di un punto di vista che cambia in ragione dell'inquadramento del problema nei termini della funzione &ldquo;storico-civile&rdquo; degli intellettuali. Per questo motivo &egrave; senz'altro possibile comprendere, come accade nel Q 7, la vicenda storica dell'Umanesimo nel pi&ugrave; vasto capitolo della storia degli intellettuali italiani. Pur restando fondamentale la ricerca di una precisa definizione in termini storicopolitici del periodo prerinascimentale, secondo tutte le modulazioni e variazioni concettuali che ne contraddistinguono lo sviluppo &ndash; e in questa fase &egrave; frequente il ricorso ad alcune letture critiche (Toffanin, Rossi, Ruggiero, Arezio, Rossi) &ndash;, G. non rinnega la &ldquo;percezione&rdquo; della funzione individualista degli intellettuali-umanisti, il loro culto dell'antico, il ritorno al latino, strumento che produce un sensibile allontanamento &laquo;della cultura dal popolo&raquo; (<a href='http://dl.gramsciproject.org/quaderno/7/nota/68' target='_blank' class='link-to-note'>Q 7, 68</a>, 906). L'Umanesimo, nel suo complesso, storicamente rappresenta per G. un fenomeno reazionario, al di l&agrave; del risveglio della cultura, perch&eacute; coincide con una pi&ugrave; generale regressione delle sfere economica e politica della societ&agrave; e con il ripristino della lingua latina che toglie nerbo al volgare, lingua del &ldquo;riscatto&rdquo; della borghesia. Non esiste, pertanto, risarcimento effettivo della tradizione umanistica nella lettura gramsciana; nei Q, infatti, l'intero Quattrocento viene stigmatizzato e definito &laquo;una Controriforma in anticipo&raquo; (<a href='http://dl.gramsciproject.org/quaderno/7/nota/68' target='_blank' class='link-to-note'>ivi</a>, 907). Pur scandagliando accuratamente il terreno irrorato dalla novit&agrave; storica prodotta dal recupero delle forme e dei generi della letteratura antica, G. non tralascia di indagare la fase della cultura umanistica in rapporto alla storia degli intellettuali; pressato dall'esigenza di rinvenire anche gli elementi &laquo;pratici&raquo; distintivi dell'epoca, quelli pi&ugrave; legati alla &laquo;riforma pedagogica&raquo; quattrocentesca (<a href='http://dl.gramsciproject.org/quaderno/8/nota/113' target='_blank' class='link-to-note'>Q 8, 113</a>, 1008), G. rimprovera all'Umanesimo di aver quasi negato la storia, nel registrare la sconfitta della classe borghese e nel rifiutare la realt&agrave; economica propria di quella classe (<a href='http://dl.gramsciproject.org/quaderno/8/nota/185' target='_blank' class='link-to-note'>Q 8, 185</a>, 1054). Ancora forte del sostegno dell'insegnamento labrioliano, quando si riferisce all'unico Umanesimo possibile nella realt&agrave; storica in cui vive G. auspica la nascita di &laquo;un nuovo ordine intellettuale e morale&raquo; che ispiri una cultura laica moderna quale &laquo;base etica del nuovo tipo di Stato&raquo; (<a href='http://dl.gramsciproject.org/quaderno/11/nota/70' target='_blank' class='link-to-note'>Q 11, 70</a>, 1509). Se questo nuovo umanesimo, tuttavia, resta una chimera nel lessico gramsciano della storia contemporanea, &egrave; perch&eacute; lo stesso Umanesimo quattrocentesco non promosse mai una &ldquo;riscossa&rdquo; morale e civile, tanto da apparire invece come il fenomeno responsabile del &laquo;distacco degli intellettuali dalle masse&raquo; e, quindi, dell'&laquo;interruzione della formazione politico-nazionale italiana&raquo; (<a href='http://dl.gramsciproject.org/quaderno/15/nota/64' target='_blank' class='link-to-note'>Q 15, 64</a>, 1829). A questa valutazione non &egrave; certamente estraneo il giudizio di De Sanctis sulla tradizione umanistica, letta come anticamera di quel Rinascimento in chiave decadente, ovvero come &laquo;punto di partenza di un regresso&raquo; (<a href='http://dl.gramsciproject.org/quaderno/17/nota/3' target='_blank' class='link-to-note'>Q 17, 3</a>, 1909). G. attinge a tutta la pregnanza dell'analisi storica sottesa alle considerazioni del critico letterario, al quale oppone Burckhardt e la sua interpretazione apologetica dello spirito &ldquo;costruttivo&rdquo; del Rinascimento. Il punto di vista di De Sanctis &egrave; tanto pi&ugrave; prezioso per G. in quanto gli fornisce un'occasione di riflessione sulla storia moderna: se fra XV e XVI secolo in molti paesi europei si avvia il processo di costituzione di uno Stato-nazione, in Italia l'Umanesimo, soffocato nella sua vocazione culturale quasi unilaterale, frena l'iniziativa della composizione di un tessuto identitario dello Stato. Umanesimo e Rinascimento, considerati quali momenti dello sviluppo &ldquo;progressivo&rdquo; della storia italiana dopo l'anno Mille, hanno recato un contributo positivo solo per le classi colte; nella visione gramsciana, questi due momenti storici restano sterile espressione letteraria e quasi parte inattiva di un processo di respiro europeo culminato fuori dall'Italia nella costituzione degli Stati nazionali (<a href='http://dl.gramsciproject.org/quaderno/17/nota/8' target='_blank' class='link-to-note'>Q 17, 8</a>, 1913). Solo Machiavelli, nell'eco desanctisiana, diviene espressione compiuta delle potenzialit&agrave; del Rinascimento. Imbevuto di una tradizione critica che coniuga storia, letteratura, filosofia della prassi, G. inaugura la categoria del nuovo umanesimo quale punto di coagulo, nello scenario culturale italiano, fra patrimonio dei saperi e torsione civile dei concetti. Nella visione gramsciana, dunque, l'Umanesimo appare come fase storica compiuta che ha favorito lo sviluppo di una classe colta di intellettuali, ispirati dalla riscoperta della classicit&agrave; e dalla maturazione di una soggettivit&agrave; etica &ldquo;autoreferenziale&rdquo;, garantita da una comunicazione culturale nuova, di tipo &ldquo;universale&rdquo;. Il nuovo umanesimo, invece, non deve risolversi in un processo storicamente cos&igrave; definito e G. domanda alla coscienza soggettiva degli intellettuali-chierici di lavorare nella proiezione di un universalismo pregno della nozione del cambiamento nella storia e della coscienza del ruolo di mediazione da svolgere nel corso di questo processo. Il Segretario fiorentino resta l'espressione pi&ugrave; alta dell'esperienza umanistica, poich&eacute; &egrave; in grado di recuperare il valore educativo e innovativo della societas, animata dal protagonismo dei soggetti e sorretta dall'autorevolezza della tradizione classica, anche quando questa interpreta la politica assecondando una visione utopistica. L'Umanesimo, dunque, pu&ograve; essere accolto solo come fase &ldquo;preparatoria&rdquo; alla crescita di Machiavelli, che attraverso i suoi scritti inaugura una nuova concezione del mondo, un &ldquo;neoumanesimo&rdquo;, concreta traduzione della filosofia della praxis gramsciana, basata &laquo;tutta sull'azione concreta dell'uomo che per le sue necessit&agrave; storiche opera e trasforma la realt&agrave;&raquo; (<a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a>, 657). Machiavelli incarnerebbe il punto d'approdo di quella concezione immanentistica della realt&agrave;, di quell'atteggiamento rivolto a produrre gli eventi nel movimento della storia, di quella &ldquo;devozione&rdquo; verso la &laquo;pura storia o storicit&agrave;&raquo;, o &laquo;puro umanesimo&raquo; (<a href='http://dl.gramsciproject.org/quaderno/10-II/nota/8' target='_blank' class='link-to-note'>Q 10 II, 8</a>, 1226), altrove definita emblematicamente &laquo;la mondanizzazione e terrestrit&agrave; assoluta del pensiero, un umanesimo assoluto della storia&raquo; (<a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>, 1437).</p></body></html>