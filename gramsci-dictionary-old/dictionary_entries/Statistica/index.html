<html><head><title>Gramsci Dictionary: Statistica</title></head><body><p> Nei primi quaderni, in note quasi sempre di stesura unica, G. cita dati statistici a scopo eminentemente pratico. Spesso riporta le cifre ufficiali, con un minimo di commento personale, al fine di costruire un quadro della situazione economico-sociale e culturale d'Italia, dall'Unit&agrave; fino agli anni Venti. A titolo d'esempio, i dati macroeconomici (bilanci, indebitamenti statali ecc.), nazionali e di altri paesi, sono confrontati (<a href='http://dl.gramsciproject.org/quaderno/2/nota/6' target='_blank' class='link-to-note'>Q 2, 6</a>, 149 e 154-6) per meglio capire lo spostamento dei rapporti di forza statali in seguito alla Grande Guerra (<a href='http://dl.gramsciproject.org/quaderno/2/nota/16' target='_blank' class='link-to-note'>Q 2, 16</a>, 168-9 e <a href='http://dl.gramsciproject.org/quaderno/2/nota/122' target='_blank' class='link-to-note'>Q 2, 122</a>, 263). Essenziali per lo sviluppo economico e civile nazionale sono le finanze dell'industria; in questo ambito G. diffida della veridicit&agrave; delle cifre ufficiali e si chiede se gli utili da destinare agli investimenti necessari siano sufficienti (<a href='http://dl.gramsciproject.org/quaderno/2/nota/4' target='_blank' class='link-to-note'>Q 2, 4</a>, 144). Altrettanto importante &egrave; il tema delle modalit&agrave; di possesso, affitto e utilizzo dei terreni agricoli: le statistiche al riguardo dimostravano l'aumento dei braccianti a scapito del contadini, fossero essi proprietari in proprio oppure lavoratori, compresi i mezzadri (<a href='http://dl.gramsciproject.org/quaderno/9/nota/17' target='_blank' class='link-to-note'>Q 9, 17</a>, 1106), sotto forme di contratto (<a href='http://dl.gramsciproject.org/quaderno/16/nota/28' target='_blank' class='link-to-note'>Q 16, 28</a>, 1900), a volte in via di estinzione (v. <a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 1304). Legato a questo aspetto &egrave; lo spopolamento delle campagne; infatti i cinquant'anni fino al censimento del 1921 videro un raddoppio della popolazione dei centri urbani con pi&ugrave; di 100.000 abitanti (<a href='http://dl.gramsciproject.org/quaderno/5/nota/81' target='_blank' class='link-to-note'>Q 5, 81</a>, 611; v. anche <a href='http://dl.gramsciproject.org/quaderno/3/nota/39' target='_blank' class='link-to-note'>Q 3, 39</a>, 317). Le modifiche succedutesi nelle campagne avevano rilevanza palese per l'atteggiamento da adottare nei confronti dei lavoratori rurali cattolici (<a href='http://dl.gramsciproject.org/quaderno/1/nota/58' target='_blank' class='link-to-note'>Q 1, 58</a>, 69). G. segnala anche l'andamento dei tassi di nascita e di mortalit&agrave; (<a href='http://dl.gramsciproject.org/quaderno/2/nota/124' target='_blank' class='link-to-note'>Q 2, 124</a>, 263-4), buon indice dei fattori alimentari, socio-sanitari e igienici delle classi popolari. D'altra parte, sotto l'aspetto culturale G. pi&ugrave; volte si interroga sul tipo, sulla quantit&agrave; e sulla qualit&agrave; delle letture popolari (<a href='http://dl.gramsciproject.org/quaderno/3/nota/96' target='_blank' class='link-to-note'>Q 3, 96</a>, 375; <a href='http://dl.gramsciproject.org/quaderno/8/nota/8' target='_blank' class='link-to-note'>Q 8, 8</a>, 942; <a href='http://dl.gramsciproject.org/quaderno/14/nota/42' target='_blank' class='link-to-note'>Q 14, 42</a>, 1699-700; <a href='http://dl.gramsciproject.org/quaderno/21/nota/8' target='_blank' class='link-to-note'>Q 21, 8</a>, 2124).</p></body></html>