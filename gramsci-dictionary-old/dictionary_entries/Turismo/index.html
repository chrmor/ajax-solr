<html><head><title>Gramsci Dictionary: Turismo</title></head><body><p> Un rapido ma significativo cenno al turismo viene fatto da G. in <a href='http://dl.gramsciproject.org/quaderno/8/nota/189' target='_blank' class='link-to-note'>Q 8, 189</a>, come parte della ricerca sulla funzione degli intellettuali nell'organizzazione della vita nazionale. Dopo aver discusso della &laquo;Societ&agrave; Italiana per il progresso della Scienza&raquo;, che &laquo;raggruppa tutti gli &ldquo;amici della scienza&rdquo;, chierici e laici, per cos&igrave; dire, specialisti e &ldquo;dilettanti&rdquo;&raquo;, e aver notato che &laquo;essa d&agrave; il tipo embrionale di quell'organismo che ho abbozzato in altre note, nel quale dovrebbe confluire e rinsaldarsi il lavoro delle Accademie e delle Universit&agrave; con le necessit&agrave; di cultura scientifica delle masse nazionali-popolari, riunendo la teoria e la pratica, il lavoro intellettuale e quello industriale che potrebbe trovare la sua radice nella Scuola unica&raquo; (<a href='http://dl.gramsciproject.org/quaderno/8/nota/189' target='_blank' class='link-to-note'>ivi</a>, 1054-5), G. scrive: &laquo;Lo stesso potrebbe dirsi del Touring Club, che &egrave; essenzialmente una grande associazione di amici della geografia e dei viaggi, in quanto si incorporano in determinate attivit&agrave; sportive (turismo = geografia + sport), cio&egrave; la forma pi&ugrave; popolare e dilettantesca dell'amore per la geografia e per le scienze che vi si connettono (geologia, mineralogia, botanica, speleologia, cristallografia ecc.). Perch&eacute; dunque il Touring Club non dovrebbe organicamente connettersi con gli Istituti di geografia e con le Societ&agrave; geografiche? C'&egrave; il problema internazionale: il Touring ha un quadro essenzialmente nazionale, mentre le Societ&agrave; geografiche si occupano di tutto il mondo geografico. Connessione del turismo con le societ&agrave; sportive, con l'alpinismo, canottaggio ecc., escursionismo in genere: connessione con le arti figurative e con la storia dell'arte in generale. In realt&agrave; potrebbe connettersi con tutte le attivit&agrave; pratiche, se le escursioni nazionali e internazionali si collegassero con periodi di ferie (premio) per il lavoro industriale e agricolo&raquo; (<a href='http://dl.gramsciproject.org/quaderno/8/nota/189' target='_blank' class='link-to-note'>ivi</a>, 1055).</p></body></html>