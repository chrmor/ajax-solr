<html><head><title>Gramsci Dictionary: Esteromania</title></head><body><p> G. identifica come esteromania la tendenza di alcuni intellettuali italiani &laquo;del tipo &ldquo;moralisti&rdquo; o moralizzatori&raquo; a ritenere che all'estero si fosse &laquo;pi&ugrave; onesti, pi&ugrave; capaci, pi&ugrave; intelligenti che in Italia&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>Q 23, 14</a>, 2204), confondendo un popolo nella sua totalit&agrave; con i suoi strati corrotti, presenti soprattutto nella piccola borghesia a cui pure appartengono gli stessi detrattori. Tale esteromania, secondo G., assumeva forme &laquo;tediose e talvolta ripugnanti in tipi invertebrati come il Graziadei&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>ibid.</a>); si tratta di una &laquo;forma di antiretorica, che era poi una vera e propria retorica deprimente e da falso furbo, tipo Stenterello-Machiavelli&raquo; (<a href='http://dl.gramsciproject.org/quaderno/7/nota/30' target='_blank' class='link-to-note'>Q 7, 30</a>, 879). Essa alimentava inoltre &laquo;pose snobistiche rivoltanti&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>Q 23, 14</a>, 2204): a tal proposito, G. ricorda un colloquio del 1924 con Prezzolini, che si rammaricava di non aver procurato la cittadinanza inglese ai suoi figli. Chi aderisce a questa concezione, anzich&eacute; prendere atto della propria incapacit&agrave; di agire nella societ&agrave;, preferisce &laquo;giungere alla conclusione della inferiorit&agrave; di un intero popolo, per cui non rimane altro che accomodarsi&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>ivi</a>, 2205). I fautori dell'esteromania, anche se a volte sono sostenitori di &laquo;un nazionalismo dei pi&ugrave; spinti&raquo;, dovrebbero essere &ndash; chiosa icasticamente G. &ndash; &laquo;segnati dalla polizia tra gli elementi capaci di far la spia contro il proprio paese&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>ibid.</a>). Tale &laquo;stato d'animo&raquo; &egrave; infatti netta prova, oltre che di stupidit&agrave;, di &laquo;assenza di spirito nazionale-popolare&raquo;; non si &egrave; dinanzi per&ograve; a una &laquo;fatale qualit&agrave; dell'uomo italiano&raquo;, ma a un fenomeno che ha un'origine storica precisa nell'ideologia borghese, suffragata dai sociologi positivisti, secondo cui l'arretratezza del Meridione non aveva cause storiche, ma era determinata dal fatto che i suoi abitanti erano per natura &laquo;poltroni, incapaci, criminali, barbari&raquo; (QM 140). L'esteromania non &egrave; comunque appannaggio esclusivo di una parte degli intellettuali italiani, ma si &egrave; manifestata &ndash; specifica G. &ndash; &laquo;in certe epoche di avvilimento morale, anche in altri paesi&raquo; (<a href='http://dl.gramsciproject.org/quaderno/23/nota/14' target='_blank' class='link-to-note'>Q 23, 14</a>, 2204), ad esempio in Russia (v. <a href='http://dl.gramsciproject.org/quaderno/1/nota/42' target='_blank' class='link-to-note'>Q 1, 42</a>, 30, Testo A).</p></body></html>