<html><head><title>Gramsci Dictionary: Evoluzionismo</title></head><body><p> Discutendo il Saggio popolare di Bucharin, G. sottolinea che la filosofia della praxis &egrave; vera filosofia gi&agrave; in Marx, il quale, pur interessandosi soprattutto di economia, andava elaborando un punto di vista in cui era implicita una concezione del mondo. Nel testo buchariniano, invece, domina la sociologia, ossia &laquo;un tentativo di creare un metodo della scienza storico-politica, in dipendenza di un sistema filosofico gi&agrave; elaborato, il positivismo evoluzionistico, sul quale la sociologia ha reagito, ma solo parzialmente&raquo;. In questo modo la sociologia si &egrave; trasformata in una &ldquo;filosofia di non filosofi&rdquo; avente come obiettivo la descrizione di fatti storici e politici &laquo;secondo criteri costruiti sul modello delle scienze naturali. La sociologia &egrave; dunque un tentativo di ricavare &ldquo;sperimentalmente&rdquo; le leggi di evoluzione della societ&agrave; umana in modo da &ldquo;prevedere&rdquo; l'avvenire con la stessa certezza con cui si prevede che da una ghianda si svilupper&agrave; una quercia. L'evoluzionismo volgare &egrave; alla base della sociologia che non pu&ograve; conoscere il principio dialettico col passaggio della quantit&agrave; alla qualit&agrave;, passaggio che turba ogni evoluzione e ogni legge di uniformit&agrave; intesa in senso volgarmente evoluzionistico&raquo; (<a href='http://dl.gramsciproject.org/quaderno/11/nota/26' target='_blank' class='link-to-note'>Q 11, 26</a>, 1432; v. anche <a href='http://dl.gramsciproject.org/quaderno/11/nota/14' target='_blank' class='link-to-note'>Q 11, 14</a>, 1403). Nelle sue ulteriori occorrenze, il lemma &egrave; accompagnato il pi&ugrave; delle volte dall'aggettivo &ldquo;volgare&rdquo;. Parlando della critica crociana al marxismo, G. sottolinea come Croce tenga presente &laquo;la liberazione della filosofia della praxis da ogni concetto aprioristico (sia come eredit&agrave; hegeliana o contagio di volgare evoluzionismo)&raquo; (<a href='http://dl.gramsciproject.org/quaderno/10-II/nota/41%20VIII' target='_blank' class='link-to-note'>Q 10 II, 41.VIII</a>, 1314). Ancora: l'idea di pedagogia di Labriola &egrave; da avvicinare &laquo;al modo di pensare del Gentile per ci&ograve; che riguarda l'insegnamento religioso nelle scuole primarie&raquo;: &laquo;Pare si tratti di un pseudo-storicismo, di un meccanismo abbastanza empirico e molto vicino al pi&ugrave; volgare evoluzionismo&raquo; (<a href='http://dl.gramsciproject.org/quaderno/11/nota/1' target='_blank' class='link-to-note'>Q 11, 1</a>, 1366). Discutendo una recensione di De Ruggiero a un libro di Ciccotti, G. nota come in essa ci sia, a proposito &laquo;dell'identit&agrave; fondamentale dello spirito umano&raquo;, una giustificazione &laquo;dell'evoluzionismo volgare e delle leggi sociologiche astratte&raquo; (<a href='http://dl.gramsciproject.org/quaderno/11/nota/9' target='_blank' class='link-to-note'>Q 11, 9</a>, 1372).</p></body></html>