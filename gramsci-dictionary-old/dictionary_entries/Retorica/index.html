<html><head><title>Gramsci Dictionary: Retorica</title></head><body><p> Nei Q di retorica si parla in due accezioni principali: come arte del porgere il discorso, e dunque come tecnica facente parte dell'oratoria, e come caratteristica (negativa e da criticare) della tradizione culturale italiana. Nella prima accezione la discussione di G. confluisce in quella relativa all'oratoria, cui si rinvia. Della seconda accezione, quantitativamente preponderante, G. costruisce in testi sparsi una genealogia: nel Rinascimento, nel fatto &laquo;che gli umanisti abbiano auspicato il dominio culturale d'Italia sul mondo&raquo;, si rintraccia &laquo;l'inizio della &ldquo;retorica&rdquo; come forma nazionale&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 651), di quella forma opposta e sollevata al di sopra del contenuto che ha condotto ad affermare la &laquo;continuit&agrave; ed unit&agrave;&raquo; della &laquo;storia della cultura nazionale&raquo; (<a href='http://dl.gramsciproject.org/quaderno/6/nota/16' target='_blank' class='link-to-note'>Q 6, 16</a>, 697) facendola poggiare solo sulla continuit&agrave; cosmopolitica del ceto degli intellettuali. Questa tendenza retorica si concretizza nell'&laquo;ideologia legata alla tradizione di Roma&raquo; (<a href='http://dl.gramsciproject.org/quaderno/5/nota/42' target='_blank' class='link-to-note'>Q 5, 42</a>, 573), contro la quale si sono avute in Italia varie reazioni. Una di queste &egrave; &laquo;il futurismo&raquo; (<a href='http://dl.gramsciproject.org/quaderno/5/nota/42' target='_blank' class='link-to-note'>ibid.</a>), ma in generale &laquo;il preconcetto che l'Italia sia sempre stata una nazione complica tutta la storia&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>Q 3, 82</a>, 362). Aggiunge G.: &laquo;Mi pareva che attualmente ci fosse qualche condizione per superare questo stato di cose, ma essa non &egrave; stata sfruttata a dovere e la retorica ha ripreso il sopravvento (l'atteggiamento incerto nell'interpretare Caporetto offre un esempio di questo attuale stato di cose, cos&igrave; la polemica sul Risorgimento e ultimamente sul Concordato)&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>ibid.</a>). In generale dunque si ha retorica in quanto non si ha popolo-nazione (per cui si pu&ograve; dire che c'&egrave; opposizione di &laquo;nazione-popolo e nazione-retorica&raquo;: <a href='http://dl.gramsciproject.org/quaderno/3/nota/82' target='_blank' class='link-to-note'>ibid.</a>), ma si pu&ograve; avere anche retorica dell'antiretorica, come nella concezione &laquo;pessimistico-pettegola sugli &ldquo;Italiani&rdquo; in blocco, tutti senza carattere, [...] concezione stolta e banalmente disfattista, forma di antiretorica, che era poi una vera e propria retorica deprimente e da falso furbo, tipo Stenterello-Machiavelli&raquo; (<a href='http://dl.gramsciproject.org/quaderno/7/nota/30' target='_blank' class='link-to-note'>Q 7, 30</a>, 879).</p></body></html>