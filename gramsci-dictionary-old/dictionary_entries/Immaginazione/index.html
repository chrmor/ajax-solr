<html><head><title>Gramsci Dictionary: Immaginazione</title></head><body><p> G. adopera la parola &laquo;immaginazione&raquo; in pi&ugrave; accezioni. Interessanti sono due note sulla letteratura popolare: in <a href='http://dl.gramsciproject.org/quaderno/3/nota/149' target='_blank' class='link-to-note'>Q 3, 149</a> il pensatore sardo nota che l'immaginazione di Jules Verne &laquo;non &egrave; del tutto &ldquo;arbitraria&rdquo;&raquo; (<a href='http://dl.gramsciproject.org/quaderno/3/nota/149' target='_blank' class='link-to-note'>ivi</a>, 403), perch&eacute; le &laquo;&ldquo;possibilit&agrave;&rdquo;&raquo; a disposizione dei personaggi sono superiori a quelle effettivamente esistenti al tempo dell'autore, ma non se ne allontanano eccessivamente, collocandosi comunque nella linea di sviluppo delle conquiste scientifiche dell'epoca. In tal modo Verne, che pure sar&agrave; superato in molti punti dalla scienza stessa, &laquo;possiede la facolt&agrave; di eccitare la fantasia del lettore gi&agrave; conquistato dall'ideologia dello sviluppo fatale del progresso scientifico nel dominio del controllo delle forze naturali&raquo; (<a href='http://dl.gramsciproject.org/quaderno/21/nota/10' target='_blank' class='link-to-note'>Q 21, 10</a>, 2126). L'arbitrario dominerebbe invece nell'immaginazione di Wells e Poe: se in Verne esiste secondo G. un'&laquo;alleanza dell'intelletto umano e delle forze materiali&raquo;, che lo rende &laquo;pi&ugrave; popolare, perch&eacute; pi&ugrave; comprensibile&raquo;, negli altri due scrittori, anche se i loro romanzi muovono da un punto di partenza &laquo;logico e innestato in una realt&agrave; scientifica concreta&raquo; (<a href='http://dl.gramsciproject.org/quaderno/21/nota/10' target='_blank' class='link-to-note'>ibid.</a>), c'&egrave; la prevalenza dell'intelletto umano. L'autore dei Q fa risalire inoltre l'anti-inglesismo di molti libri di Verne &laquo;alla formazione della Francia moderna, come Stato unitario e moderno, cio&egrave; alla guerra dei cento anni e ai riflessi dell'immaginazione popolare della epopea di Giovanna D'Arco&raquo; (<a href='http://dl.gramsciproject.org/quaderno/21/nota/10' target='_blank' class='link-to-note'>ivi</a>, 2127). Questa tesi si contrappone a quella di Adolfo Faggi, che sulle colonne del &ldquo;Marzocco&rdquo; aveva ricollegato invece &ndash; in modo secondo G. anacronistico e sbagliato &ndash; tale carattere anti-inglese alla rivalit&agrave; tra Francia e Inghilterra sfociata nell'episodio di Fashoda. In <a href='http://dl.gramsciproject.org/quaderno/8/nota/12' target='_blank' class='link-to-note'>Q 8, 12</a> G. evidenzia come Il Castello d'Otranto di Horace Walpole &laquo;determin&ograve; una corrente d'immaginazione che era nell'aria e di cui esso fu la manifestazione iniziale&raquo; (<a href='http://dl.gramsciproject.org/quaderno/8/nota/12' target='_blank' class='link-to-note'>ivi</a>, 945); il libro diede origine infatti al cosiddetto &laquo;romanzo &ldquo;frenetico&rdquo;&raquo; o &laquo;&ldquo;nero&rdquo;&raquo; con opere quali quelle di Anne Radcliffe, Clara Reeve, Il frate di M. G. Lewis ecc. G. parla per&ograve; di immaginazione anche in senso pi&ugrave; generale e non letterario, in riferimento alla vita carceraria. In <a href='http://dl.gramsciproject.org/quaderno/1/nota/70' target='_blank' class='link-to-note'>Q 1, 70</a> riporta una lunga citazione tratta da Impressioni di prigionia di Jacques Rivi&egrave;re, che afferma che la sua immaginazione, in carcere, non gli &laquo;presentava pi&ugrave; il possibile con quella vivacit&agrave; che gli conferisce in anticipo l'aspetto di realt&agrave;&raquo; (<a href='http://dl.gramsciproject.org/quaderno/1/nota/70' target='_blank' class='link-to-note'>ivi</a>, 80). Anche qualora si fosse verificata la possibilit&agrave; di una fuga, Rivi&egrave;re afferma che non avrebbe saputo cogliere l'opportunit&agrave;, perch&eacute; gli &laquo;sarebbe mancato quel non so che, che aiuta a colmare l'intervallo fra ci&ograve; che si vede e ci&ograve; che si vuol fare, fra le circostanze e l'atto che ne rende padroni&raquo; (<a href='http://dl.gramsciproject.org/quaderno/1/nota/70' target='_blank' class='link-to-note'>ibid.</a>). Nelle LC, analogamente, G. lamenta la sua difficolt&agrave; nell'adoperare la facolt&agrave; dell'immaginazione per proiettarsi al di fuori delle mura del carcere e &laquo;cercare di ricostruire un qualsiasi panorama di vita&raquo;, come i naturalisti &laquo;da un dente o da un ossicino della coda [...] cercano di ricostruire un animale scomparso&raquo; (LC 239, alla madre, 24 febbraio 1929). Nelle lettere dei suoi cari, a volte ritenute poco frequenti, a volte troppo astratte o distanti dal figurarsi la dura quotidianit&agrave; del carcere, G. riscontra d'altronde un altro tipo di mancanza di immaginazione: si rende conto che i suoi corrispondenti non riescono a rappresentarsi &laquo;esattamente quale possa essere la vita del carcere e quale importanza essenziale abbia la corrispondenza, come riempia le giornate e dia ancora un certo sapore alla vita&raquo; (LC 448, alla madre, 24 agosto 1931). In particolare, Tatiana Schucht, ben lontana dall'immaginare la vita a Ustica, ha secondo G., come le &laquo;donne in generale&raquo;, &laquo;molta immaginazione&raquo; ma &laquo;poca fantasia&raquo;, che dinanzi a &laquo;cose nuove&raquo; permetta di completare la realt&agrave; a partire dagli elementi noti; pertanto la sua immaginazione &ndash; continua l'autore dei Q, sicuro di far arrabbiare la cognata &ndash; &laquo;lavora in un solo senso, nel senso che io chiamerei [...] protettore degli animali, vegetariano, infermieristico&raquo; (LC 79, a Tania, 25 aprile 1927). Le donne, &laquo;liriche&raquo; ma non &laquo;drammatiche&raquo;, immaginano, a parere di G., &laquo;la vita degli altri (anche dei figli) dal solo punto di vista del dolore animale, ma non sanno ricreare con la fantasia tutta un'altra vita altrui, nel suo complesso, in tutti i suoi aspetti&raquo; (<a href='http://dl.gramsciproject.org/quaderno/1/nota/70' target='_blank' class='link-to-note'>ibid.</a>). In una lettera a Carlo (LC 225, 3 dicembre 1928), tuttavia, afferma di aver creduto Tania &laquo;pi&ugrave; sobria nell'immaginazione&raquo;, ma di essersi reso conto che si &egrave; fatta &laquo;dei romanzi&raquo;, a causa della sua ingenuit&agrave;, in merito alla possibilit&agrave; che per via ordinaria la sua reclusione potesse essere trasformata in confino.</p></body></html>