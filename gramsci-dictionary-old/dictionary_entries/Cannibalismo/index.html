<html><head><title>Gramsci Dictionary: Cannibalismo</title></head><body><p> Per G. il cannibalismo &egrave; il comportamento estremo (un atto aberrante conseguente al &laquo;disfacimento&raquo; interiore) cui gli uomini possono giungere in seguito alla modificazione morale &laquo;molecolare&raquo; che, soprattutto dietro la pressione costante e illimitata di un &ldquo;terrorismo&rdquo; psicologico, pu&ograve; escludere, per i singoli, atti eroici e provocare inimmaginabili &laquo;catastrofi del carattere&raquo;. G. ne parla in pagine &ldquo;autobiografiche&rdquo; (<a href='http://dl.gramsciproject.org/quaderno/15/nota/9' target='_blank' class='link-to-note'>Q 15, 9</a>, 1762-4) sia alludendo alle responsabilit&agrave; di chi induce, per intervento diretto, un irrefrenabile indebolimento psicologico-morale nella condizione dei prigionieri politici (nel suo caso, Mussolini e le autorit&agrave; fasciste), sia implicitamente riferendosi, in un passaggio critico e delicatissimo della sua vita nei mesi a cavallo tra il 1932 e il 1933, alla sua esperienza carceraria quasi vicina al &ldquo;naufragio&rdquo;, e a &laquo;&ldquo;condannatori&rdquo;&raquo; pi&ugrave; o meno consapevoli che egli aveva creduto di individuare in alcuni responsabili della sua stessa parte politica LC 690, a Tania, 27 febbraio 1933 e LC 692-5, a Tania, 6 marzo 1933). Se ne deduce un'ottica antimoralistica che conferma, con acuta fermezza (nelle circostanze in cui ogni residua resistenza &egrave; inevitabilmente annientata da &laquo;cause di forza maggiore&raquo;: LC 680, a Tania, 6 febbraio 1933), le ragioni dell'inagibilit&agrave; perfino dell'alternativa del suicidio, che gli permettono, tra l'altro, di focalizzare il meccanismo di stimolazione, nella fisiologia della moderna societ&agrave; di massa (quando &egrave; &ldquo;volontario&rdquo; e programmato), dell'evento del &ldquo;crollo&rdquo; morale individuale e di ogni inibizione di principio, gestito dai sistemi di coercizione (ma non esclusivamente da essi) tramite il &laquo;terrorismo materiale e anche morale&raquo; esercitato sulle volont&agrave; soggette. Facendo salve, tuttavia, sempre le responsabilit&agrave; anche dei singoli e pensando ancora al suo difficilissimo rapporto non certo soltanto con il carnefice nemico, quando G. ad esempio cos&igrave; conclude: &laquo;Ci&ograve; aggrava la responsabilit&agrave; di coloro che, potendo, non hanno, per imperizia, negligenza, o anche volont&agrave; perversa, impedito che certe prove fossero passate&raquo; (<a href='http://dl.gramsciproject.org/quaderno/15/nota/9' target='_blank' class='link-to-note'>Q 15, 9</a>, 1764).</p></body></html>