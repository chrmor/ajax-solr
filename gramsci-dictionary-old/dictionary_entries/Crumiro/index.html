<html><head><title>Gramsci Dictionary: Crumiro</title></head><body><p> In una &ldquo;cronaca dell'Ordine Nuovo&rdquo; dell'8 novembre 1919, non firmata, G. annuncia l'inizio di una decisiva azione di repulisti portata avanti nelle fabbriche dai commissari di reparto nei confronti dei crumiri, cio&egrave; di quei &laquo;traditori della classe che seminano lo sconforto nella massa&raquo; e che &laquo;nei momenti di maggior tensione, cercano di spezzare la compagine operaia&raquo;. Si tratta di un'opera destinata &ndash; negli auspici di G. &ndash; a creare &laquo;un nuovo costume operaio&raquo; (ON 295). Della parola &ldquo;crumiri&rdquo; G. offre nei Q una &ldquo;nozione enciclopedica&rdquo;, chiarendone l'etimologia, &laquo;legata all'occupazione, da parte della Francia, della Tunisia, fatta con il pretesto di respingere la trib&ugrave; dei Krumiri che dalla Tunisia si spingeva in Algeria a fare delle razzie&raquo; (<a href='http://dl.gramsciproject.org/quaderno/5/nota/161' target='_blank' class='link-to-note'>Q 5, 161</a>, 682). Ma al contempo, si chiede perch&eacute; questo termine fosse entrato nel &laquo;vocabolario speciale del sindacalismo&raquo; (<a href='http://dl.gramsciproject.org/quaderno/26/nota/10' target='_blank' class='link-to-note'>Q 26, 10</a>, 2305). In <a href='http://dl.gramsciproject.org/quaderno/5/nota/161' target='_blank' class='link-to-note'>Q 5, 161</a> e in <a href='http://dl.gramsciproject.org/quaderno/26/nota/10' target='_blank' class='link-to-note'>Q 26, 10</a> la definizione di crumiro segue quella di &laquo;ascaro&raquo;, entrata nel lessico parlamentare a definire i deputati della maggioranza sempre pronti alla defezione perch&eacute; &laquo;senza programma e senza indirizzo&raquo;. G. precisa che la parola era legata &laquo;alle prime esperienze fatte in Eritrea di truppe indigene mercenarie&raquo; (<a href='http://dl.gramsciproject.org/quaderno/5/nota/161' target='_blank' class='link-to-note'>Q 5, 161</a>, 682). In <a href='http://dl.gramsciproject.org/quaderno/26/nota/10' target='_blank' class='link-to-note'>Q 26, 10</a>, 2305 a queste due definizioni G. ne aggiunge un'altra, quella di &laquo;moretto&raquo;, sorta di variante di ascaro, usata per evidenziare &laquo;l'attitudine al servilismo e la predisposizione a eseguire i pi&ugrave; bassi servizi, con grande disinvoltura&raquo;.</p></body></html>