<html><head><title>Gramsci Dictionary: Eresie, eretici</title></head><body><p> I movimenti ereticali, che furono tra i fattori principali della disgregazione della complessiva &ldquo;civilt&agrave; europeo-cattolica&rdquo; del Medioevo, si manifestarono per G. come &laquo;tentativi di riforme puramente spiritualiste della religione&raquo;, tese a divaricare l'unit&agrave;-distinzione insita nel &laquo;dualismo natura-spirito&raquo;, praticato dalla Chiesa cattolica per tenersi legato il materialismo popolare e, nello stesso tempo, per operare una costante &laquo;selezione aristocratica&raquo; dei suoi intellettuali tramite il pensiero platonico e aristotelico ereditato dalla classicit&agrave; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424). Risulta particolarmente interessante che a tal proposito G. tracci poi un parallelo e una differenziazione, nei meccanismi di selezione dei quadri dirigenti distinti dalle masse dei &laquo;&ldquo;semplici&rdquo;&raquo;, tra l'organizzazione religiosa cattolica e il modo di essere del partito marxista, nel cui ambito la dirigenza intellettuale proviene anch'essa dalla tradizione culturale delle classi dominanti. G. avvicina anche, tra Medioevo e Rinascimento, le eresie agli ordini religiosi, laddove individua la &laquo;rottura&raquo; determinatasi in virt&ugrave; di esse tra &laquo;massa e intellettuali nella chiesa&raquo;, &laquo;&ldquo;rimarginata&rdquo;&raquo;, tuttavia, dalla nascita contemporanea di &laquo;movimenti popolari religiosi riassorbiti dalla chiesa nella formazione degli ordini mendicanti e in una nuova unit&agrave; religiosa&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1384). Altres&igrave; notevole &egrave; la comparazione istituita da G. tra gandhismo e francescanesimo per via della resistenza passiva opposta agli oppressori, sebbene resti forse sostanzialmente estranea alla sua cultura la spiritualit&agrave; evangelica francescana in quanto incapace di contrapporre la forza all'iniquit&agrave; (<a href='http://dl.gramsciproject.org/quaderno/6/nota/78' target='_blank' class='link-to-note'>Q 6, 78</a>, 748-9). I moderni ordini religiosi, poi, seguiti alla Controriforma e alle istituzioni di un ordine organizzato dall'alto e &laquo;diplomatico&raquo; come la Compagnia di Ges&ugrave;, sembrano a G. solo articolazioni disciplinari della Chiesa stessa, ovvero, come avviene con l'Azione cattolica a partire dall'epoca della Restaurazione e dei primi moti risorgimentali, strumenti &ldquo;politici&rdquo; della Chiesa medesima (<a href='http://dl.gramsciproject.org/quaderno/6/nota/188' target='_blank' class='link-to-note'>Q 6, 188</a>, 832-3): sebbene G. includa in questi il modernismo, che sfocia nella &laquo;democrazia cristiana&raquo; murriana (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1384), attraverso per&ograve; un processo che non &egrave; cos&igrave; consequenziale e che magari, in modo diverso da quello immaginato da G., avr&agrave; conseguenze solo pi&ugrave; tardi nella Chiesa del cosiddetto &ldquo;popolo di Dio&rdquo; del Concilio Vaticano II promosso all'epoca giovannea.</p></body></html>