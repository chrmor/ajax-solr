<html><head><title>Gramsci Dictionary: Disoccupazione</title></head><body><p> Particolarmente grave &egrave;, secondo G., il problema della disoccupazione intellettuale, che da un lato &laquo;assume carattere aspro per i pi&ugrave; giovani&raquo; (<a href='http://dl.gramsciproject.org/quaderno/1/nota/127' target='_blank' class='link-to-note'>Q 1, 127</a>, 116), dall'altro provoca &laquo;tutta una serie di fenomeni di corruzione e di decomposizione politica e morale, con riflessi economici non trascurabili&raquo; (<a href='http://dl.gramsciproject.org/quaderno/1/nota/149' target='_blank' class='link-to-note'>Q 1, 149</a>, 132) che intaccano lo stesso apparato statale. Anche la disoccupazione &ldquo;produttiva&rdquo; provoca conseguenze nefaste come l'&laquo;&ldquo;inflazione&rdquo; di servizi (moltiplicazione del piccolo commercio)&raquo; (<a href='http://dl.gramsciproject.org/quaderno/8/nota/108' target='_blank' class='link-to-note'>Q 8, 108</a>, 1004). Osservando i comportamenti di Inghilterra e Germania di fronte alla crisi del 1929, G. ne analizza l'approccio alla questione della disoccupazione: &laquo;Si pu&ograve; dire che la disoccupazione inglese, pur essendo inferiore numericamente a quella tedesca, indica che il coefficiente &ldquo;crisi organica&rdquo; &egrave; maggiore in Inghilterra che in Germania, dove invece il coefficiente &ldquo;crisi ciclica&rdquo; &egrave; pi&ugrave; importante. Cio&egrave; nell'ipotesi di una ripresa &ldquo;ciclica&rdquo; l'assorbimento della disoccupazione sarebbe pi&ugrave; facile in Germania che in Inghilterra&raquo; (<a href='http://dl.gramsciproject.org/quaderno/9/nota/61' target='_blank' class='link-to-note'>Q 9, 61</a>, 1132). Un'ultima occorrenza del lemma &egrave; in rapporto all'emigrazione come dato costante della struttura economica italiana: &laquo;L'emigrazione [...] deve essere considerata come un fenomeno di disoccupazione assoluta da una parte e dall'altra come manifestazione del fatto che il regime economico interno non assicurava uno standard di vita che si avvicinasse a quello internazionale tanto da non far preferire i rischi e i sacrifizi connessi con l'abbandono del proprio paese a lavoratori gi&agrave; occupati&raquo; (<a href='http://dl.gramsciproject.org/quaderno/19/nota/7' target='_blank' class='link-to-note'>Q 19, 7</a>, 1992).</p></body></html>