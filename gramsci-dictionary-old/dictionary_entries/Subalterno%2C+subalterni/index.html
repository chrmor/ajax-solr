<html><head><title>Gramsci Dictionary: Subalterno, subalterni</title></head><body><p> Nei suoi scritti precarcerari, nelle sue lettere e in numerose occasioni nei Q G. usa le parole &laquo;subalterno&raquo;, &laquo;subalterne&raquo;, &laquo;subalterni&raquo;, &laquo;subalternit&agrave;&raquo; nel loro senso pi&ugrave; ovvio oppure in un modo metaforico relativamente chiaro (sebbene non sempre convenzionale). Questi casi meritano attenzione perch&eacute; possono chiarire alcuni concetti gramsciani, ampliando la nostra comprensione del suo stile di pensiero, ma sono di scarsa importanza rispetto all'emergere e alla graduale elaborazione dei lineamenti fondamentali di una teoria originale sui diversi aspetti delle relazioni politiche e culturali tra le classi dominanti e i gruppi sociali subalterni. Gli elementi essenziali di questa teoria sono esposti, anche se sommariamente e in maniera non sistematica, in uno dei pi&ugrave; tardi e pi&ugrave; brevi &ldquo;quaderni speciali&rdquo; sotto il titolo generale Ai margini della storia (Storia dei gruppi sociali subalterni) (Q 25). Nel Q 25 G. riproduce, con qualche ampliamento, tredici note dal Q 1 e dal Q 3, tutte composte nel 1930, e una nota dal Q 9 scritta nel 1932. &Egrave; l'unico quaderno speciale su un tema che non appare tra gli argomenti principali nella prima pagina del Q 1 oppure nei saggi principali e nei raggruppamenti di materia elencati nel Q 8. Siccome l'ultimo di questi tre elenchi fu scritto nella primavera del 1932, sembra che G. abbia riconosciuto piuttosto tardi nel corso del suo lavoro l'importanza dello studio delle caratteristiche specifiche della subalternit&agrave; nell'ordine sociale e politico. Molte altre note, oltre a quelle raccolte nel Q 25, sono rilevanti per il pensiero gramsciano sui gruppi sociali subalterni (o &laquo;classi&raquo;, come li chiama nei primi Q), incluse quelle che si occupano di questioni molto vicine, quali il distacco degli intellettuali italiani dal popolo, la riforma dell'educazione, il senso comune, il folclore e le rappresentazioni degli &laquo;umili&raquo; nelle opere letterarie. &egrave; inutile provare a formulare una definizione precisa di &laquo;subalterno&raquo; o di gruppo subalterno-classe sociale subalterna in G., dato che, a suo avviso, non costituiscono una singola &ndash; e meno che mai omogenea &ndash; entit&agrave;. Non &egrave; casuale che egli designi sempre al plurale queste categorie. La categoria di gruppi subalterni-classi sociali subalterne comprende molte altre componenti della societ&agrave;, oltre alla &laquo;classe operaia&raquo; o al &laquo;proletariato&raquo;. G. non usa &laquo;subalterno&raquo; o &laquo;subalterni&raquo; come semplice sostituto di &laquo;proletariato&raquo;, per aggirare la censura carceraria o per altre ragioni. &Egrave; possibile, tuttavia, che il mutamento da &laquo;classi&raquo; a &laquo;gruppi&raquo; nei Testi C del Q 25 rifletta un atteggiamento di crescente prudenza a causa dell'apparato di sorveglianza in atto durante la permanenza detentiva a Formia. L'elemento distintivo dei subalterni e dei gruppi subalterni &egrave; la loro disgregazione. Questi gruppi (o classi) sociali non sono solo molteplici, ma sono anche divisi e piuttosto differenti gli uni dagli altri. Sebbene alcuni di essi possano aver raggiunto un livello significativo di organizzazione, altri mancano di coesione, mentre negli stessi gruppi esistono vari livelli di subalternit&agrave; e di marginalit&agrave;. G. fa notare che un esame delle rivoluzioni del passato potrebbe rivelare che &laquo;le classi subalterne erano parecchie, e gerarchizzate dalla posizione economica e dall'omogeneit&agrave;&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 332). La disgregazione degli strati subalterni della societ&agrave; era stata una preoccupazione per G. sin da quando faceva il giornalista e il leader politico. In Alcuni temi della quistione meridionale (1926) egli definisce il Mezzogiorno come &laquo;una grande disgregazione sociale&raquo;, con una &laquo;grande massa contadina amorfa e disgregata&raquo; (QM 150). La mancanza di coesione e di organizzazione rende i subalterni politicamente impotenti; &laquo;incapaci di dare una espressione centralizzata alle loro aspirazioni e ai loro bisogni&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>ibid.</a>), le loro ribellioni sono destinate a fallire. Qui G. non usa il termine &laquo;subalterno&raquo; o &laquo;subalterni&raquo;, ma anticipa le osservazioni contenute nella nota Criteri metodologici (originalmente intitolata Storia della classe dominante e storia delle classi subalterne) in Q 25: &laquo;La storia dei gruppi sociali subalterni &egrave; necessariamente disgregata ed episodica. &Egrave; indubbio che nell'attivit&agrave; storica di questi gruppi c'&egrave; la tendenza all'unificazione sia pure su piani provvisori, ma questa tendenza &egrave; continuamente spezzata dall'iniziativa dei gruppi dominanti [...] I gruppi subalterni subiscono sempre l'iniziativa dei gruppi dominanti, anche quando si ribellano e insorgono&raquo; (<a href='http://dl.gramsciproject.org/quaderno/25/nota/2' target='_blank' class='link-to-note'>Q 25, 2</a>, 2283). L'espressione esteriore del malcontento dei subalterni rispetto alle condizioni miserabili della loro esistenza prende spesso la forma di una ribellione spontanea. La spontaneit&agrave; in s&eacute; non &egrave; solo inefficace, ma anche controproducente. G. spiega gli effetti negativi dei &laquo;movimenti cos&igrave; detti spontanei&raquo; in una nota sulla Spontaneit&agrave; e direzione consapevole (non inclusa in Q 25): &laquo;Avviene quasi sempre che a un movimento &ldquo;spontaneo&rdquo; delle classi subalterne si accompagna un movimento reazionario della destra della classe dominante, per motivi concomitanti: una crisi economica, per esempio, determina malcontento nelle classi subalterne e movimenti spontanei di massa da una parte, e dall'altra determina complotti dei gruppi reazionari che approfittano dell'indebolimento obbiettivo del governo per tentare dei colpi di Stato&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 331). Ci&ograve; non significa, tuttavia, che i sentimenti spontanei delle classi subalterne dovrebbero essere ignorati, e nemmeno ripudiati; G. sostiene piuttosto che la spontaneit&agrave; deve essere incanalata e integrata in una direzione consapevole. Questo &egrave; il compito del partito politico che lotta per l'egemonia a favore dei subalterni. G. ricorda come &laquo;questo elemento di &ldquo;spontaneit&agrave;&rdquo; non fu trascurato e tanto meno disprezzato&raquo; dal gruppo dell'&ldquo;Ordine Nuovo&rdquo;; al contrario, &laquo;fu educato, fu indirizzato, fu purificato da tutto ci&ograve; che di estraneo poteva inquinarlo, per renderlo omogeneo, ma in modo vivente, storicamente efficiente, con la teoria moderna [il marxismo, ndr]&raquo;. Questa unit&agrave; di &laquo;spontaneit&agrave; e direzione consapevole&raquo;, continua G., &laquo;&egrave; appunto l'azione politica reale delle classi subalterne, in quanto politica di massa e non semplice avventura di gruppi che si richiamano alla massa&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 330). Il problema principale per G. &ndash; non solo nelle sue note sui subalterni, ma anche in innumerevoli altre pagine dei Q, incluse molte di quelle dedicate alle riflessioni sulla filosofia, il &laquo;moderno Principe&raquo; e gli intellettuali &ndash; &egrave; come mettere fine alla subalternit&agrave;, vale a dire alla subordinazione della maggioranza alla minoranza. Ci&ograve; non pu&ograve; essere evidentemente raggiunto finch&eacute; &laquo;i gruppi subalterni subiscono [...] l'iniziativa dei gruppi dominanti&raquo;. La condizione di subalternit&agrave; pu&ograve; essere superata solo attraverso la conquista dell'autonomia e ci&ograve; per G. pu&ograve; avvenire solo attraverso un lungo processo e una lotta complessa. Affinch&eacute; una lotta contro la struttura del potere esistente abbia esito positivo &egrave; necessario in primo luogo comprendere ci&ograve; che la rende flessibile e duratura. Le classi dominanti negli Stati moderni non hanno il potere unicamente, e nemmeno sostanzialmente sono tali, perch&eacute; controllano gli apparati coercitivi del governo. G. lo spiega in uno dei pi&ugrave; citati passaggi dei Q: lo Stato moderno &egrave; sostenuto da una &laquo;robusta catena di fortezze e casematte&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 866), cio&egrave; la societ&agrave; civile. La classe dirigente non ha &ndash; e di certo non vuole mostrare di avere &ndash; il controllo assoluto ed esclusivo della societ&agrave; civile; se lo facesse, non sarebbe capace di dimostrare che gode del consenso liberamente accordato dal popolo. Ci&ograve; che essa realmente possiede &egrave; un formidabile apparato composto da dispositivi istituzionali e culturali che le permettono di diffondere direttamente e indirettamente la sua concezione del mondo, di inculcare i suoi valori e di plasmare l'opinione pubblica. G. la definisce &laquo;struttura ideologica di una classe dominante: cio&egrave; l'organizzazione materiale intesa a mantenere, a difendere, e a sviluppare il &ldquo;fronte&rdquo; teorico o ideologico&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 332). Per essere efficace, allora, la lotta contro la configurazione del potere che rafforza la subalternit&agrave; deve essere diretta contro questo fronte ideologico &ndash; quindi la strategia adeguata non &egrave; un attacco frontale contro la sede del potere (il cui crollo non provoca da solo un cambiamento sostanziale), ma una &laquo;guerra di posizione&raquo; sul terreno della societ&agrave; civile. Alla luce di questo, G. pone la seguente domanda: &laquo;Cosa si pu&ograve; contrapporre, da parte di una classe innovatrice, a questo complesso formidabile di trincee e fortificazioni della classe dominante?&raquo;. La sua risposta &egrave; la seguente: &laquo;Lo spirito di scissione, cio&egrave; il progressivo acquisto della coscienza della propria personalit&agrave; storica, spirito di scissione che deve tendere ad allargarsi dalla classe protagonista alle classi alleate potenziali: tutto ci&ograve; domanda un complesso lavoro ideologico&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333). La classe innovatrice e protagonista alla quale G. si riferisce in questo passaggio &egrave; la classe operaia industriale organizzata, un gruppo subalterno che &egrave; emerso nelle pi&ugrave; avanzate strutture della produzione capitalistica. Come Marx ed Engels hanno segnalato nel Manifesto del Partito comunista, uno degli effetti involontari della modernizzazione industriale e della competizione capitalistica &egrave; il rafforzamento dei legami tra i lavoratori. La migliore associazione di lavoratori organizzati, o partito, quella che ha raggiunto il pi&ugrave; alto livello di autonomia dai gruppi sociali dominanti, &egrave; quella meglio posizionata per assumere il ruolo di guida nella lotta dei subalterni per l'egemonia. &Egrave; precisamente questo il tipo di partito che G. cerc&ograve; di costruire prima con il suo lavoro nel gruppo dell'&ldquo;Ordine Nuovo&rdquo; poi come leader del PCD'I. La sua convinzione per cui il primo livello necessario nella lotta contro la subordinazione sia &laquo;il progressivo acquisto della coscienza della propria personalit&agrave;&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>ibid.</a>) ha motivato gran parte della sua attivit&agrave; politica. &egrave; una convinzione che egli aveva articolato con grande chiarezza gi&agrave; in un articolo del 1916. Alcune delle frasi qui usate sono quasi identiche a quelle che troviamo nei Q. La cultura socialista, scriveva G. nell'articolo Socialismo e cultura, &laquo;&egrave; presa di possesso della propria personalit&agrave;, &egrave; conquista di coscienza superiore, per la quale si riesce a comprendere il proprio valore storico, la propria funzione nella vita, i propri doveri. Ma tutto ci&ograve; non pu&ograve; avvenire per evoluzione spontanea&raquo; (29 gennaio 1916, in CT 100). Con un'interpretazione vichiana della storia G. spiega come, attraverso la crescita graduale della coscienza del proprio valore, gli esseri umani abbiano conquistato la propria indipendenza dalle leggi e dalle gerarchie sociali imposte dalle minoranze. Tale sviluppo della coscienza non &egrave; determinato da una &ldquo;legge psicologica&rdquo;, ma &egrave; il frutto di una riflessione sulle condizioni storiche e sul modo di trasformarle. Nel Q 25 G. propone lo studio delle &laquo;forze innovatrici italiane che guidarono il Risorgimento nazionale&raquo; per capire il processo attraverso il quale le &laquo;forze innovatrici&raquo;, che erano inizialmente &laquo;gruppi subalterni&raquo;, sono riuscite a diventare &laquo;gruppi dirigenti e dominanti&raquo; (<a href='http://dl.gramsciproject.org/quaderno/25/nota/5' target='_blank' class='link-to-note'>Q 25, 5</a>, 2289). G. &egrave; particolarmente interessato alle &laquo;fasi attraverso cui esse [le forze innovatrici, ndr] hanno acquistato l'autonomia nei confronti dei nemici da abbattere e l'adesione dei gruppi che le hanno aiutate attivamente o passivamente, in quanto tutto questo processo era necessario storicamente perch&eacute; si unificassero in Stato&raquo; (<a href='http://dl.gramsciproject.org/quaderno/25/nota/5' target='_blank' class='link-to-note'>ibid.</a>). Le note copiose che G. ha dedicato al Risorgimento nelle altre parti dei Q costituiscono, infatti, lo schema di questo progetto storiografico. Una di queste note &egrave; particolarmente pertinente. Essa appare molto presto nel Q 1 ed &egrave; intitolata Direzione politica di classe prima e dopo l'andata al governo (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>); essa &egrave; anche il punto di partenza dell'elaborazione distintamente gramsciana del concetto di egemonia. Perch&eacute;, egli si domanda, i moderati erano in una posizione che ha permesso loro di accedere al potere dopo il Risorgimento, e quali sono state le cause del fallimento del Partito d'Azione? Egli giunge a quattro conclusioni, utili per identificare il nucleo della strategia politico-culturale che il suo partito avrebbe dovuto adottare per poter guidare con successo tutti i gruppi sociali subalterni nella lotta per l'egemonia: a) i moderati erano legati organicamente alla classe che rappresentavano ed erano la sua avanguardia intellettuale; b) ancor prima di acquisire il potere di governo i moderati raggiunsero l'&laquo;egemonia politica&raquo; ponendosi come leader delle classi alleate, attraendo altri intellettuali da strati diversi nei campi dell'educazione e dell'amministrazione &ndash; ottenendo questi risultati sul terreno della societ&agrave; civile; c) il Partito d'Azione fall&igrave; nella costruzione di legami organici con i gruppi sociali che si riteneva rappresentasse e, nei fatti, &laquo;non si appoggiava specificamente a nessuna classe storica&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>ivi</a>, 41), n&eacute; fu in grado di articolare in maniera soddisfacente le aspirazioni delle masse popolari e, in modo particolare, dei contadini; d) lungi dall'assumere un ruolo di direzione, gli &laquo;organi dirigenti [del Partito d'Azione, ndr] in ultima analisi si componevano secondo gli interessi dei moderati&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>ibid.</a>) &ndash; un altro modo per dire che al Partito d'Azione mancava &laquo;lo spirito di scissione&raquo; e, per questo aspetto, assomigliava ai gruppi subalterni che &laquo;subiscono [...] l'iniziativa dei gruppi dominanti&raquo;. Il programma di ricerca sulla storia delle classi subalterne del Q 25 non &egrave; limitato allo studio di quei gruppi che sono emersi dalla subalternit&agrave; e sono diventati egemonici; G. &egrave; anche interessato alla storia delle lotte subalterne dall'antichit&agrave; al presente. La storia &egrave; tuttavia scritta dal punto di vista dei vincitori e raramente registra informazioni attendibili sull'argomento &ndash; la storia dei gruppi sociali subalterni, si potrebbe dire, &egrave; una forma subalterna di storiografia. Per questo motivo, scrive G., &laquo;ogni traccia di iniziativa autonoma da parte dei gruppi subalterni dovrebbe [...] essere di valore inestimabile per lo storico integrale&raquo; (<a href='http://dl.gramsciproject.org/quaderno/25/nota/2' target='_blank' class='link-to-note'>Q 25, 2</a>, 2284). Il Q 25 contiene tre note che si occupano di questo aspetto della storia dei gruppi subalterni: uno su David Lazzaretti; un altro sullo &laquo;sviluppo dei gruppi sociali subalterni nel Medio Evo e a Roma&raquo; (<a href='http://dl.gramsciproject.org/quaderno/25/nota/4' target='_blank' class='link-to-note'>Q 25, 4</a>, 2284-7) che tra l'altro riguarda la crescita delle classi popolari nei Comuni medievali, sulla quale G. ha scritto anche altrove nei Q; un terzo sulle utopie e sui romanzi filosofici, che per G. riflettono indirettamente e inconsapevolmente &laquo;le aspirazioni pi&ugrave; elementari e profonde dei gruppi sociali subalterni, anche dei pi&ugrave; bassi&raquo; (<a href='http://dl.gramsciproject.org/quaderno/25/nota/7' target='_blank' class='link-to-note'>Q 25, 7</a>, 2290). La nota su Lazzaretti, che apre questo &ldquo;quaderno speciale&rdquo;, mette in risalto pi&ugrave; direttamente una delle tesi centrali di G.: la cultura dominante marginalizza i gruppi sociali subalterni cancellando il significato politico e storico del loro pensiero e delle loro azioni: &laquo;questo era il costume culturale del tempo: invece di studiare le origini di un avvenimento collettivo, e le ragioni del suo diffondersi, del suo essere collettivo, si isolava il protagonista e ci si limitava a farne la biografia patologica, vi non accertati o interpretabili in modo diverso: per una &eacute;lite sociale, gli elementi dei gruppi subalterni hanno sempre alcunch&eacute; di barbarico e di patologico&raquo; (<a href='http://dl.gramsciproject.org/quaderno/25/nota/1' target='_blank' class='link-to-note'>Q 25, 1</a>, 2279). Cos&igrave; si nasconde la profondit&agrave; del generale malessere sociale, economico e politico di cui le ribellioni e le rivolte dei gruppi subalterni sono un'espressione e si consegnano gli stessi subalterni alla periferia della cultura e della politica, classificandoli come bizzarri, squilibrati, atipici, mere curiosit&agrave;. Si ritrova qui una delle pi&ugrave; significative intuizioni di G.: una delle maggiori difficolt&agrave; dei gruppi sociali subalterni nella sfida contro l'egemonia dominante &egrave; trovare una strada oltre le barriere che non permettono loro di essere ascoltati.</p></body></html>