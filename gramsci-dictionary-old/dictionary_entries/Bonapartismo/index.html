<html><head><title>Gramsci Dictionary: Bonapartismo</title></head><body><p> Il concetto di &laquo;bonapartismo&raquo; &egrave; legato in G. a quello di &laquo;cesarismo&raquo;, ovvero di un regime che &laquo;esprime una situazione in cui le forze in lotta si equilibrano in modo catastrofico, cio&egrave; si equilibrano in modo che la continuazione della lotta non pu&ograve; concludersi che con la distruzione reciproca&raquo; (<a href='http://dl.gramsciproject.org/quaderno/9/nota/133' target='_blank' class='link-to-note'>Q 9, 133</a>, 1194). In questa situazione, in cui date due forze A e B in lotta &laquo;pu&ograve; avvenire anche che non vinca n&eacute; A n&eacute; B, ma si svenino reciprocamente e una terza forza C intervenga dall'esterno assoggettando ci&ograve; che resta di A e di B&raquo; (<a href='http://dl.gramsciproject.org/quaderno/13/nota/27' target='_blank' class='link-to-note'>Q 13, 27</a>, 1619), il bonapartismo rappresenta l'ascesa di una personalit&agrave; forte che assume il comando ed evita la distruzione reciproca delle parti in conflitto. G. ritiene importante &laquo;fare un catalogo degli eventi storici che hanno culminato in una grande personalit&agrave; &ldquo;eroica&rdquo;&raquo; (<a href='http://dl.gramsciproject.org/quaderno/9/nota/133' target='_blank' class='link-to-note'>Q 9, 133</a>, 1194), cos&igrave; da poter ricostruire il ruolo storico da loro svolto e le forze, progressive o regressive, che sotto questo regime si sono sviluppate. Oltre che caratterizzato dal comando di una forte personalit&agrave;, il bonapartismo &egrave; caratterizzato anche dall'appoggiarsi all'elemento militare. Su questo G. precisa come &laquo;in una serie di paesi&raquo; l'influenza &laquo;dell'elemento militare nella politica non ha solo significato influenza e peso dell'elemento tecnico militare, ma influenza e peso dello strato sociale da cui l'elemento tecnico militare (ufficiali subalterni specialmente) trae specialmente origine&raquo; (<a href='http://dl.gramsciproject.org/quaderno/4/nota/66' target='_blank' class='link-to-note'>Q 4, 66</a>, 510). &Egrave; questa un'accortezza che &laquo;pare serva bene ad analizzare l'aspetto pi&ugrave; riposto di quella determinata forma politica che si suole chiamare cesarismo o bonapartismo&raquo; (<a href='http://dl.gramsciproject.org/quaderno/4/nota/66' target='_blank' class='link-to-note'>ibid.</a>). Lo strato sociale da cui si reclutano le forze che compongono l'elemento militare che supporta il bonapartismo &egrave; il protagonista del legame che si instaura in questa particolare forma di organizzazione del potere. G. prende a esempio la storia italiana dal Risorgimento in poi, notando come &laquo;il governo ha infatti operato come un &ldquo;partito&rdquo; [...] per disgregarli [gli altri partiti, ndr], per staccarli dalle grandi masse e avere &ldquo;una forza di senza partito legati al governo con vincoli paternalistici di tipo bonapartistico-cesareo&rdquo;&raquo; (<a href='http://dl.gramsciproject.org/quaderno/3/nota/119' target='_blank' class='link-to-note'>Q 3, 119</a>, 387). Pur non essendo di fronte a un vero regime bonapartistico, anche davanti alle &laquo;cos&igrave; dette dittature di Depretis, Crispi, Giolitti&raquo; (<a href='http://dl.gramsciproject.org/quaderno/3/nota/119' target='_blank' class='link-to-note'>ibid.</a>), l'Italia post-unitaria ne presenta per&ograve; quello che &egrave; il suo carattere fondamentale, ovvero il legame &ldquo;personale&rdquo; di un certo strato sociale con il governo, mediato attraverso &laquo;la burocrazia&raquo;, che &laquo;diventava appunto il partito statale-bonapartistico&raquo; (<a href='http://dl.gramsciproject.org/quaderno/3/nota/119' target='_blank' class='link-to-note'>ivi</a>, 388). Due sono i luoghi dei Q dove G. mette in guardia dalle possibili derive bonapartiste. Il primo &egrave; in una nota che analizza le difficolt&agrave; insite nell'adattamento ai nuovi automatismi del lavoro industriale. G. denuncia: &laquo;in questa questione il fattore ideologico pi&ugrave; depravante &egrave; l'illuminismo, la concezione &ldquo;libertaria&rdquo; legata alle classi non manualmente produttive&raquo; (<a href='http://dl.gramsciproject.org/quaderno/1/nota/158' target='_blank' class='link-to-note'>Q 1, 158</a>, 139), ovvero la pretesa che le nuove abitudini possano essere acquisite &laquo;solo per via di persuasione e di convinzione&raquo; (<a href='http://dl.gramsciproject.org/quaderno/1/nota/158' target='_blank' class='link-to-note'>ibid.</a>). Constatato che la classe al potere, con la crisi di libertinismo legata al suo stato non produttivo (&laquo;crisi in &ldquo;permanenza&rdquo;&raquo;, <a href='http://dl.gramsciproject.org/quaderno/1/nota/158' target='_blank' class='link-to-note'>ibid.</a>), non riesce a imporre i nuovi automatismi, G. vede come unica soluzione quella dell'autodisciplina delle masse, figlia ovviamente della rivoluzione vittoriosa: &laquo;se non si crea l'autodisciplina, nascer&agrave; una qualche forma di bonapartismo&raquo; (<a href='http://dl.gramsciproject.org/quaderno/1/nota/158' target='_blank' class='link-to-note'>ibid.</a>). Il secondo luogo dove G. mette in guardia dal bonapartismo &egrave; nella critica a Trockij e al suo tentativo di istituire gli eserciti del lavoro in Russia: &laquo;la tendenza di Leone Davidovi [...]. Il suo contenuto essenziale era dato dalla &ldquo;volont&agrave;&rdquo; di dare la supremazia all'industria e ai metodi industriali, di accelerare con mezzi coercitivi la disciplina e l'ordine nella produzione, di adeguare i costumi alle necessit&agrave; del lavoro. Sarebbe sboccata necessariamente in una forma di bonapartismo, perci&ograve; fu necessario spezzarla inesorabilmente&raquo; (<a href='http://dl.gramsciproject.org/quaderno/4/nota/52' target='_blank' class='link-to-note'>Q 4, 52</a>, 489). Questo giudizio cos&igrave; severo trova per&ograve; un correttivo poco pi&ugrave; avanti: &laquo;le sue soluzioni pratiche erano errate, ma le sue preoccupazioni erano giuste. In questo squilibrio tra pratica e teoria era insito il pericolo&raquo; (<a href='http://dl.gramsciproject.org/quaderno/4/nota/52' target='_blank' class='link-to-note'>ibid.</a>).</p></body></html>