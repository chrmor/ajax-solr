<html><head><title>Gramsci Dictionary: Liberali, liberalismo</title></head><body><p> Il tema del liberalismo e dei liberali nei Q &egrave; legato alla questione centrale dell'egemonia borghese. Il liberalismo &egrave; visto nel suo aspetto universale, derivato principalmente dalla Rivoluzione francese, ma anche nel suo aspetto particolare italiano, quando si esprime come forma di rivoluzione passiva e si articola con il cattolicesimo. Il liberalismo si esprime anche come ideologia di gruppi sociali subalterni, quando acquisisce il carattere particolare di economicismo o sindacalismo. In ultimo, il liberalismo passa ad assumere una valenza rivoluzionaria in Italia superando l'individualismo e collegandosi (con Gobetti) alle dinamiche dei gruppi sociali. Analizzando il libro dello storico liberale Adolfo Omodeo, L'et&agrave; del Risorgimento, G. fa notare che &laquo;dal punto di vista europeo, l'et&agrave; &egrave; quella della Rivoluzione Francese e non del Risorgimento italiano, del liberalismo come concezione generale della vita e come nuova forma di civilt&agrave; statale e di cultura, e non solo dell'aspetto &ldquo;nazionale&rdquo; del liberalismo&raquo; (<a href='http://dl.gramsciproject.org/quaderno/19/nota/2' target='_blank' class='link-to-note'>Q 19, 2</a>, 1961). Conclude pi&ugrave; avanti: &laquo;Esiste cio&egrave; una Et&agrave; del Risorgimento nella storia svoltasi nella penisola italiana, non esiste nella storia dell'Europa come tale: in questa corrisponde l'Et&agrave; della Rivoluzione Francese e del liberalismo&raquo; (<a href='http://dl.gramsciproject.org/quaderno/19/nota/2' target='_blank' class='link-to-note'>ivi</a>, 1962). Cos&igrave; il liberalismo in Italia pu&ograve; essere inteso solo nella particolarit&agrave; del Risorgimento e il particolare liberalismo italiano deve essere inteso come elemento costitutivo di quella rivoluzione passiva che &egrave; stato il Risorgimento. Per G. &laquo;tutta l'ideologia liberale, con le sue forze e le sue debolezze, pu&ograve; essere racchiusa nel principio della divisione dei poteri&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>Q 6, 81</a>, 752). Dal punto di vista generale, tale principio &egrave; il risultato del conflitto tra societ&agrave; civile e societ&agrave; politica in un certo periodo storico. Chiara appare &laquo;la fonte della debolezza del liberalismo: &egrave; la burocrazia, cio&egrave; la cristallizzazione del personale dirigente che esercita il potere coercitivo e che a un certo punto diventa casta&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>ibid.</a>). Da qui scaturisce &laquo;la rivendicazione popolare della eleggibilit&agrave; di tutte le cariche&raquo;, considerata da G. &laquo;estremo liberalismo e nel tempo stesso sua dissoluzione&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>ibid.</a>). G. indica come &laquo;dopo il 1848 in tutta l'Europa [...] la crisi storico-politico-intellettuale &egrave; superata con la netta vittoria del liberalismo&raquo; (<a href='http://dl.gramsciproject.org/quaderno/20/nota/1' target='_blank' class='link-to-note'>Q 20, 1</a>, 2081). Proseguendo l'analisi sul piano della storia italiana, G. nota come questo fatto obblig&ograve; i cattolici a creare un proprio partito politico inserito nel contesto vittorioso del liberalismo e dello Stato-nazione. Il sorgere del movimento dei cattolici liberali &egrave; stato un'espressione della capacit&agrave; di attrazione del liberalismo moderato in Italia, della sua capacit&agrave; egemonica, della trasformazione della tradizione culturale italiana, al punto che lo stesso papa Pio IX si avvicin&ograve; per un momento al liberalismo. Consolidata l'egemonia liberale moderata, &laquo;in realt&agrave;, il modo di essere del partito liberale in Italia dopo il 1876 fu quello di presentarsi al paese come un &ldquo;ordine sparso&rdquo; di frazioni e di gruppi nazionali e regionali. Erano frazioni del liberalismo politico tanto il cattolicismo liberale dei popolari, come il nazionalismo [...], tanto le unioni monarchiche come il partito repubblicano e gran parte del socialismo, tanto i radicali democratici come i conservatori, tanto Sonnino-Salandra, come Giolitti, Orlando, Nitti e Co.&raquo; (<a href='http://dl.gramsciproject.org/quaderno/10-II/nota/59' target='_blank' class='link-to-note'>Q 10 II, 59</a>, 1353). Giustino Fortunato e Benedetto Croce sono stati i pi&ugrave; importanti intellettuali liberali dell'Italia dell'inizio del secolo XX: infatti &laquo;il Croce fu il teorico di ci&ograve; che tutti questi gruppi e gruppetti, camarille e mafie avevano di comune, il capo di un ufficio centrale di propaganda di cui tutti questi gruppi beneficiavano e si servivano, il leader nazionale dei movimenti di cultura che nascevano per rinnovare le vecchie forme politiche&raquo; (<a href='http://dl.gramsciproject.org/quaderno/10-II/nota/59' target='_blank' class='link-to-note'>ibid.</a>). Una particolare manifestazione del liberalismo in seno delle classi subalterne G. la identific&ograve; nell'economicismo che permeava il cosiddetto sindacalismo teorico, essendo questo niente pi&ugrave; che una manifestazione del liberalismo volgare. Il sindacalismo &laquo;dava importanza primordiale al rapporto fondamentale economico-sociale e solo a questo. La concezione liberale volgare teneva conto implicito anche di tale rapporto (come appare da tanti segni) ma insisteva di pi&ugrave; sul rapporto delle forze politiche che era un'espressione dell'altro e in realt&agrave; lo conteneva&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1581). G. era molto critico verso il sindacalismo teorico in Italia, ma fin dai tempi dei Consigli di fabbrica rispettava Sorel e dialogava con le sue posizioni teoriche, interessato a quello che egli design&ograve; come lo &laquo;spirito di scissione&raquo;. In Sorel G. percepisce &laquo;un punto fondamentale e costante, il suo radicale &ldquo;liberalismo&rdquo; (o teoria della spontaneit&agrave;) che impedisce ogni conseguenza conservatrice delle sue opinioni&raquo; (<a href='http://dl.gramsciproject.org/quaderno/17/nota/20' target='_blank' class='link-to-note'>Q 17, 20</a>, 1923). G. utilizza un'analogia per spiegare la crisi del liberalismo nel dopoguerra. Compara la filosofia della praxis (marxismo) alla Riforma protestante, un movimento di massa all'inizio culturalmente grezzo, ma che culmin&ograve; nella filosofia classica tedesca. Mentre, dall'altro lato, il liberalismo corrisponderebbe al Rinascimento, culturalmente splendido, ma ristretto a piccoli gruppi intellettuali; esso per avvicinarsi alle masse ha bisogno del cattolicismo e &laquo;a un certo punto ha capitolato di fronte al cattolicesimo, fino al punto che il solo partito liberale efficiente era il partito popolare, cio&egrave; una nuova forma di cattolicesimo liberale&raquo; (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1293). Non solo, il liberalismo italiano in crisi cerc&ograve; di venire a patti anche col fascismo. Lo stesso Croce consider&ograve; il fascismo un regime di eccezione necessario per il ristabilirsi dell'ordine liberale. E G. si chiedeva se l'elaborazione teorica e storiografica di Croce, particolarmente nella Storia d'Europa, &laquo;nella sua tendenziosit&agrave; non abbia un riferimento attuale e immediato, non abbia il fine di creare un movimento ideologico corrispondente a quello del tempo trattato dal Croce, di restaurazione-rivoluzione&raquo; (<a href='http://dl.gramsciproject.org/quaderno/10-I/nota/9' target='_blank' class='link-to-note'>Q 10 I, 9</a>, 1227), &laquo;ma nelle condizioni attuali il movimento corrispondente a quello del liberalismo moderato e conservatore non sarebbe pi&ugrave; precisamente il movimento fascista?&raquo; (<a href='http://dl.gramsciproject.org/quaderno/10-I/nota/9' target='_blank' class='link-to-note'>ivi</a>, 1227-8). Dalla crisi del liberalismo moderato, dalla sua capitolazione davanti al cattolicesimo prima e al fascismo poi, sorge anche una nuova corrente che riconosce nella classe operaia un soggetto storico fondamentale per la trasformazione rivoluzionaria dell'Italia e che avrebbe nella classe contadina meridionale la sua principale forza propulsiva. Scrive G.: &laquo;Con la &ldquo;Rivoluzione liberale&rdquo; di Piero Gobetti avviene una innovazione fondamentale: il termine &ldquo;liberalismo&rdquo; viene interpretato nel senso pi&ugrave; &ldquo;filosofico&rdquo; o pi&ugrave; astratto e dal concetto di libert&agrave; nei termini tradizionali della personalit&agrave; individuale si passa al concetto di libert&agrave; nei termini di personalit&agrave; collettiva dei grandi gruppi sociali e della gara non pi&ugrave; tra individui ma tra gruppi&raquo; (<a href='http://dl.gramsciproject.org/quaderno/10-II/nota/59%20I' target='_blank' class='link-to-note'>Q 10 II, 59.I</a>, 1353).</p></body></html>