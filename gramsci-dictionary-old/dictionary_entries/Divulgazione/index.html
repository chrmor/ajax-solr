<html><head><title>Gramsci Dictionary: Divulgazione</title></head><body><p> Il termine rinvia a un aspetto particolare del &ldquo;problema degli intellettuali&rdquo; e dell'organizzazione della cultura, a sua volta aspetto particolare della questione politica dell'egemonia. Considerando che per G. &laquo;in ogni regione, specialmente in Italia, data la ricchissima variet&agrave; di tradizioni locali, esistono gruppi e gruppetti caratterizzati da motivi ideologici e psicologici propri&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 33); &laquo;che non esiste nel paese un blocco nazionale intellettuale e morale, n&eacute; gerarchico e tanto meno egualitario&raquo;; che &laquo;tutta la &ldquo;classe colta&rdquo;, con la sua attivit&agrave; intellettuale, &egrave; staccata dal popolo-nazione&raquo; (<a href='http://dl.gramsciproject.org/quaderno/21/nota/5' target='_blank' class='link-to-note'>Q 21, 5</a>, 2117); che infine ogni strato sociale e ogni corrente culturale elabora &laquo;la sua coscienza e la sua cultura&raquo; con metodi e linguaggi diversi (<a href='http://dl.gramsciproject.org/quaderno/23/nota/7' target='_blank' class='link-to-note'>Q 23, 7</a>, 2193 e <a href='http://dl.gramsciproject.org/quaderno/24/nota/3' target='_blank' class='link-to-note'>Q 24, 3</a>, 2267); la divulgazione assume indispensabile rilievo, rispetto sia all'elevazione culturale della massa popolare (suscitare nuove intellettualit&agrave;, un nuovo pubblico e diffondere una nuova cultura), sia rispetto all'elaborazione di un &laquo;modo di pensare e operare omogeneo&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 33). La divulgazione si realizza mediante giornali, riviste e periodici di vario genere, istituzioni e circoli culturali, conferenze, &laquo;conversazioni e dibattiti a voce che si ripetono infinite volte&raquo; (<a href='http://dl.gramsciproject.org/quaderno/8/nota/195' target='_blank' class='link-to-note'>Q 8, 195</a>, 1058). Come ogni attivit&agrave; intellettuale, essa domanda una propria &laquo;&ldquo;tecnica&rdquo;&raquo;, e &laquo;se non esiste occorre crearla&raquo; (<a href='http://dl.gramsciproject.org/quaderno/4/nota/36' target='_blank' class='link-to-note'>Q 4, 36</a>, 454), per cui &egrave; necessario &laquo;riallacciarsi a esigenze realmente sentite&raquo; e adeguarsi &laquo;per la forma dell'esposizione&raquo; &laquo;alla media dei lettori&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>Q 24, 3</a>, 2265; Testo C di <a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>). La divulgazione consiste nel saper tradurre correttamente ci&ograve; che viene scoperto &laquo;dai &ldquo;creatori&rdquo; delle varie scienze, della filosofia, della poesia ecc.&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 476) &laquo;nei linguaggi delle situazioni concrete particolari&raquo; (<a href='http://dl.gramsciproject.org/quaderno/9/nota/63' target='_blank' class='link-to-note'>Q 9, 63</a>, 1134), dunque nel saper &laquo;tradurre un mondo culturale nel linguaggio di un altro mondo culturale&raquo; (<a href='http://dl.gramsciproject.org/quaderno/7/nota/81' target='_blank' class='link-to-note'>Q 7, 81</a>, 914), perch&eacute; si &egrave; capaci di &laquo;adattare ogni concetto alle diverse peculiarit&agrave; e tradizioni culturali&raquo; (<a href='http://dl.gramsciproject.org/quaderno/14/nota/3' target='_blank' class='link-to-note'>Q 14, 3</a>, 2268).</p></body></html>