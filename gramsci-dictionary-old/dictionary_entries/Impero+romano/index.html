<html><head><title>Gramsci Dictionary: Impero romano</title></head><body><p> In <a href='http://dl.gramsciproject.org/quaderno/6/nota/78' target='_blank' class='link-to-note'>Q 6, 78</a>, 748 G. rileva che il rapporto tra cristianesimo-ellenismo e Impero romano, assimilato a quello tra gandhismo e impero inglese, vede &laquo;Paesi di antica civilt&agrave;, disarmati e tecnicamente (militarmente) inferiori&raquo;, dominati da paesi che possono essere detti invece tecnicamente sviluppati (nella &laquo;tecnica governativa e militare&raquo; nel caso dei romani), da &laquo;pochi uomini ritenuti meno civili ma materialmente invincibili&raquo;. La conseguente presa di coscienza dell'&laquo;impotenza materiale di una gran massa contro pochi oppressori&raquo; porta all'esaltazione di &laquo;valori puramente spirituali&raquo; (<a href='http://dl.gramsciproject.org/quaderno/6/nota/78' target='_blank' class='link-to-note'>ibid.</a>). Schiavi e liberti di origine greca e orientale svolsero d'altronde sempre un ruolo fondamentale nella cultura dell'impero romano; con la concessione della cittadinanza ai maestri delle arti liberali ad opera di Cesare confluirono poi a Roma i &laquo;migliori intellettuali di tutto l'Impero Romano&raquo; (<a href='http://dl.gramsciproject.org/quaderno/8/nota/22' target='_blank' class='link-to-note'>Q 8, 22</a>, 954). Mentre lo stesso personale dirigente diveniva sempre pi&ugrave; cosmopolita e sempre meno latino, al pari degli stessi imperatori, si verific&ograve; cos&igrave; un &laquo;distacco non solo sociale ma nazionale, di razza, tra masse notevoli di intellettuali e la classe dominante nell'Impero Romano&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 478); cos&igrave; la &laquo;funzione internazionale&raquo; degli intellettuali italiani &egrave; ritenuta &laquo;causa ed effetto dello stato di disgregazione in cui rimane la penisola dalla caduta dell'Impero romano fino al 1870&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>ivi</a>, 479). Roma e il suo impero sono al centro di una retorica tradizionale che ha provocato una reazione in molteplici forme, dal futurismo a quelle testimoniate da H. G. Wells in Breve storia del mondo, come la tendenza a svalutare la grandezza della storia romana, ma anche a negare che &laquo;la storia mondiale antica si unifichi nell'impero romano&raquo;, aprendosi a Cina, India e Mongolia (<a href='http://dl.gramsciproject.org/quaderno/5/nota/42' target='_blank' class='link-to-note'>Q 5, 42</a>, 573). Elementi ideologici inficiano d'altra parte anche l'indagine delle cause della caduta dell'impero, vista come enigmatica, allorch&eacute; non ci si sofferma sugli Stati subalterni (che rappresentavano probabilmente &laquo;le forze decisive della storia mondiale&raquo;, <a href='http://dl.gramsciproject.org/quaderno/15/nota/5' target='_blank' class='link-to-note'>Q 15, 5</a>, 1759) e li si ritiene, in mancanza di testimonianze storiche, &laquo;cose &ldquo;inconoscibili&rdquo;&raquo;, piuttosto che &laquo;&ldquo;sconosciuti&rdquo;&raquo;.</p></body></html>