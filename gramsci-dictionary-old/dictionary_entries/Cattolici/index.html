<html><head><title>Gramsci Dictionary: Cattolici</title></head><body><p> Da un articolo di Mario Barbera nella &ldquo;Civilt&agrave; cattolica&rdquo; del 1&deg; giugno 1929 trae spunto una pagina particolarmente densa di temi filosofici propri di G. (<a href='http://dl.gramsciproject.org/quaderno/11/nota/64' target='_blank' class='link-to-note'>Q 11, 64</a>, 1491-2, gi&agrave; in <a href='http://dl.gramsciproject.org/quaderno/4/nota/37' target='_blank' class='link-to-note'>Q 4, 37</a>, 454-5), il quale sembra paradossalmente concordare con il gesuita nell'individuare nel carattere monistico del soggettivismo idealistico una condizione gnoseologica non solo nettamente contrapposta all'&laquo;&ldquo;obbiettivit&agrave;&rdquo; della conoscenza&raquo;, ma anche distinta, proprio sotto il profilo di tale caratteristica, dal &ldquo;monismo&rdquo; del materialismo storico. E lo fa appoggiandosi alla marxiana Prefazione al Per la critica dell'economia politica quale essenziale riferimento alla critica dell'ideologia in rapporto alla consapevolezza del &laquo;conflitto tra le forze materiali di produzione&raquo; nel terreno, appunto di natura ideologica, delle &laquo;forme giuridiche, politiche, religiose, artistiche, filosofiche&raquo; (<a href='http://dl.gramsciproject.org/quaderno/11/nota/64' target='_blank' class='link-to-note'>Q 11, 64</a>, 1492). G. pensa altres&igrave; che tale proposizione sia da rielaborare nei confronti di &laquo;ogni conoscenza consapevole&raquo;, senza limitarla al &laquo;conflitto tra le forze materiali di produzione e i rapporti di produzione &ndash; secondo la lettera del testo&raquo; (<a href='http://dl.gramsciproject.org/quaderno/11/nota/64' target='_blank' class='link-to-note'>ibid.</a>): anzi, tale elaborazione deve investire, a suo modo di vedere e assai significativamente, &laquo;tutto l'insieme della dottrina filosofica del valore delle superstrutture&raquo;, andando al di l&agrave; anche del materialismo che, ai suoi occhi, comportava anch'esso, non nello spirito, bens&igrave; nella natura, la primigenia, univoca condizione di uno e di un solo principio di determinazione. Il materialismo (storico) che ne conseguiva era &laquo;identit&agrave; dei contrari nell'atto storico concreto&raquo; (non del gentiliano atto &ldquo;puro&rdquo;), &laquo;cio&egrave; attivit&agrave; umana (storia-spirito) in concreto, connessa indissolubilmente a una certa &ldquo;materia&rdquo; organizzata (storicizzata), alla natura trasformata dall'uomo&raquo; (<a href='http://dl.gramsciproject.org/quaderno/11/nota/64' target='_blank' class='link-to-note'>ibid.</a>). Del resto, il pensatore marxista si riferisce ancora al &laquo;cattolicismo&raquo; nel constatare l'&laquo;accordo&raquo; di questo &laquo;con l'aristotelismo sulla quistione dell'oggettivit&agrave; del reale&raquo; (ritenuto peraltro anche atteggiamento proprio del materialismo di Engels), non a caso chiamando in causa &ndash; con l'appoggio di un saggio di Bertrand Russell pubblicato in Italia da Sonzogno &ndash;, come emblematico esempio pragmatico dell'oggettivismo scientifico, l'uso delle coordinate geografiche (Oriente e Occidente, nel caso specifico), che non cessano di essere &ldquo;oggettivamente reali&rdquo; sebbene all'analisi si dimostrino niente altro che &laquo;una &ldquo;costruzione&rdquo; convenzionale cio&egrave; &ldquo;storico-culturale&rdquo;&raquo;: ragion per cui, nell'indicare punti nello spazio geografico, &laquo;sono rapporti reali e tuttavia non esisterebbero senza l'uomo e senza lo sviluppo della civilt&agrave;&raquo; (e &laquo;si sono cristallizzati&raquo; &ndash; Oriente e Occidente &ndash; come termini convenzionali, &laquo;non dal punto di vista di un ipotetico e malinconico uomo in generale ma dal punto di vista delle classi colte europee che attraverso la loro egemonia mondiale li hanno fatti accettare dovunque&raquo;) (<a href='http://dl.gramsciproject.org/quaderno/11/nota/20' target='_blank' class='link-to-note'>Q 11, 20</a>, 1419). In altre pagine della stessa Introduzione alla filosofia, sempre dalla polemistica cattolica anche contemporanea G. rileva che il &laquo;termine di materialismo&raquo; &egrave; usato come &laquo;opposto di spiritualismo in senso stretto, cio&egrave; di spiritualismo religioso e quindi si comprende in esso tutto lo hegelismo e in generale la filosofia classica tedesca, oltre al sensismo e illuminismo francese. Cos&igrave;, nei termini del senso comune, si chiama materialismo tutto ci&ograve; che tende a trovare in questa terra, e non in paradiso, il fine della vita&raquo; (<a href='http://dl.gramsciproject.org/quaderno/11/nota/16' target='_blank' class='link-to-note'>Q 11, 16</a>, 1409), collocando cos&igrave; l'argomento all'interno della problematica della &laquo;riduzione al materialismo metafisico tradizionale del materialismo storico&raquo; (l'insieme &egrave;, come noto, una puntuale discussione critica del Saggio popolare di Bucharin). G. pi&ugrave; avanti (<a href='http://dl.gramsciproject.org/quaderno/11/nota/62' target='_blank' class='link-to-note'>Q 11, 62</a>, 1489), evocando ancora &laquo;polemisti a buon mercato (specialmente i cattolici)&raquo;, anche per la filosofia della prassi, alla stregua di ogni altra &laquo;filosofia storicistica&raquo;, sottolinea &laquo;una difficolt&agrave;&raquo; che porta, abusandone, a &laquo;dedurre che lo storicismo conduce necessariamente allo scetticismo morale e alla depravazione&raquo;: &laquo;Se la filosofia della prassi afferma teoricamente che ogni &ldquo;verit&agrave;&rdquo; creduta eterna e assoluta ha avuto origini pratiche e ha rappresentato un valore &ldquo;provvisorio&rdquo; (storicit&agrave; di ogni concezione del mondo e della vita), &egrave; molto difficile far comprendere &ldquo;praticamente&rdquo; che una tale interpretazione &egrave; valida anche per la stessa filosofia della prassi, senza scuotere quei convincimenti che sono necessari per l'azione&raquo; (<a href='http://dl.gramsciproject.org/quaderno/11/nota/62' target='_blank' class='link-to-note'>ibid.</a>). E conclude assai acutamente: &laquo;Ecco perch&eacute; la proposizione del passaggio dal regno della necessit&agrave; a quello della libert&agrave; deve essere analizzata ed elaborata con molta finezza e delicatezza. Perci&ograve; avviene anche che la stessa filosofia della prassi tende a diventare una ideologia nel senso deteriore, cio&egrave; un sistema dogmatico di verit&agrave; assolute ed eterne; specialmente quando, come nel Saggio popolare, esso &egrave; confuso col materialismo volgare, con la metafisica della &ldquo;materia&rdquo; che non pu&ograve; non essere eterna e assoluta&raquo; (<a href='http://dl.gramsciproject.org/quaderno/11/nota/62' target='_blank' class='link-to-note'>ibid.</a>). Tramite l'aspro e netto confronto teorico col cattolicesimo, incontrato come riferimento critico cruciale per l'elaborazione di una rigorosa, ma anche, come s'&egrave; visto, problematica (o addirittura aperta) filosofia della prassi, G. mette a tema elementi basilari del suo punto di vista filosofico, del suo pensiero antimetafisico (rapporto critico con il soggettivismo idealistico, con l'oggettivismo, con il materialismo e con lo stesso materialismo storico). Tuttavia, assai pi&ugrave; forse dell'efficacia di questi punti d'attacco di tale pensiero, nei Q vale ed &egrave; pi&ugrave; diffuso l'insieme delle note che si riferiscono all'analisi storica concreta del modo di essere dei cattolici. G. sembra conoscere bene le articolazioni politico-culturali del corpo ecclesiastico del Novecento e le dinamiche dei suoi conflitti interni. In essi i cattolici &laquo;integrali&raquo; dell'et&agrave; di Pio X si contrappongono come &laquo;reazionari&raquo; alla mediazione tentata dai gesuiti per attenuare l'impatto con la tendenza popolare democratica veicolata dalle strutture politiche e intellettuali dell'Azione cattolica (<a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2088-92). La costante azione &laquo;cospirativa&raquo; degli integralisti in Italia, in Francia, in Belgio, fino allo sbocco nell'Action fran&#231;aise, &egrave; fatta di documenti riservati e perfino di associazioni segrete, di centri pubblici e di canali clandestini, che li vede tatticamente alleati con quanti si collocano ai loro antipodi, i circoli cio&egrave; modernisti, mentre i gesuiti (che non restano sempre per&ograve; compatti) risultano i pi&ugrave; omogenei all'orientamento della Chiesa di Pio XI. Ed &egrave; questa tuttavia una lotta che, secondo G., per il suo carattere elitario &ndash; giacch&eacute; la forza coesiva della Chiesa era minore di quanto s'immagini &ndash;, lascia nell'apparente indifferenza le masse di clero e di fedeli, pur facendo maturare, nei tempi lunghi, significative &laquo;trasformazioni molecolari&raquo; (<a href='http://dl.gramsciproject.org/quaderno/14/nota/26' target='_blank' class='link-to-note'>Q 14, 26</a>, 1685) e risultati non trascurabili nel processo di modernizzazione del mondo cattolico (<a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2092-9). D'altra parte, per la battaglia ideologica che si combatte nei primi decenni del secolo sul fronte dei cattolici e all'interno delle loro stesse file, nelle posizioni dell'idealismo di Benedetto Croce si manifesta una visibile contraddizione data dal fatto che il campione del pensiero laico, piuttosto che riconoscere il carattere riformatore del modernismo &ndash; da sempre mancato per altri passaggi d'innovazione tentati dalla societ&agrave; italiana &ndash;, aiuta i gesuiti nello screditare e isolare questo movimento (<a href='http://dl.gramsciproject.org/quaderno/10-I/nota/5' target='_blank' class='link-to-note'>Q 10 I, 5</a>, 1218-9 e <a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 13045). I cattolici, poi, nella concreta azione politica, cio&egrave; nel rapporto con lo Stato, sostengono per G. un atteggiamento &laquo;intervenzionista&raquo; della mano pubblica, salvo, al massimo, rimanere indifferenti e perci&ograve; estranei allo spirito liberale ereditato dal Risorgimento (<a href='http://dl.gramsciproject.org/quaderno/26/nota/6' target='_blank' class='link-to-note'>Q 26, 6</a>, 2303). Insomma, il pensiero sociale dei cattolici pare improntato quasi sempre a una forma di opportunismo (<a href='http://dl.gramsciproject.org/quaderno/5/nota/7' target='_blank' class='link-to-note'>Q 5, 7</a>, 546-7 e <a href='http://dl.gramsciproject.org/quaderno/5/nota/18' target='_blank' class='link-to-note'>Q 5, 18</a>, 554-5), mentre, sul piano etico, la dottrina della Chiesa autorizzerebbe perfino l'insurrezione armata (vedasi il caso della rivoluzione belga) qualora da parte dello Stato venissero a essere toccati, insieme ad altre legittimit&agrave;, i beni e gli interessi ecclesiastici (<a href='http://dl.gramsciproject.org/quaderno/7/nota/78' target='_blank' class='link-to-note'>Q 7, 78</a>, 911). La dottrina sociale cattolica prevede quindi la salvaguardia del principio di propriet&agrave; (<a href='http://dl.gramsciproject.org/quaderno/20/nota/3' target='_blank' class='link-to-note'>Q 20, 3</a>, 2087-8) nel nome dell'individualismo (<a href='http://dl.gramsciproject.org/quaderno/15/nota/29' target='_blank' class='link-to-note'>Q 15, 29</a>, 1784-5) e la difesa della povert&agrave; &egrave; fatta solo sulla base statica e paternalistica dei valori del paritarismo rosminiano (<a href='http://dl.gramsciproject.org/quaderno/16/nota/18' target='_blank' class='link-to-note'>Q 16, 18</a>, 1887). Infine, a proposito del rapporto del cattolicesimo con gli intellettuali, e pi&ugrave; precisamente con i letterati, G. sostiene la difficolt&agrave; di affermazione di un'arte cattolica (G. parla addirittura di &laquo;meschinit&agrave;&raquo; di essa) al di l&agrave; dei limiti del brescianesimo, eccezion fatta per Dante, ma non per Manzoni, valutato alla luce del rischio anticlericale che il suo atteggiamento comporterebbe (<a href='http://dl.gramsciproject.org/quaderno/23/nota/18' target='_blank' class='link-to-note'>Q 23, 18</a>, 2207-8): dal punto di vista di G., nell'et&agrave; contemporanea sembrano peraltro costituire anch'essi un'eccezione rispetto all'&laquo;indifferentismo dello strato intellettuale per la concezione religiosa&raquo;, i pochi scrittori cattolici della rivista &ldquo;Frontespizio&rdquo; (<a href='http://dl.gramsciproject.org/quaderno/23/nota/35' target='_blank' class='link-to-note'>Q 23, 35</a>, 2229-30). G. riconosce tuttavia un &laquo;risveglio di religiosit&agrave;&raquo; in Italia che in gran parte coincide con il dopo-Concordato (<a href='http://dl.gramsciproject.org/quaderno/14/nota/26' target='_blank' class='link-to-note'>Q 14, 26</a>, 1685), in qualche misura preparato dalle aperture del nuovo corso segnato dall'opera di Leone XIII tra Ottocento e Novecento, sia dal lato del positivismo che da quello dell'idealismo (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424). Del resto, nell'ambito della performance novecentesca di quest'ultimo, Croce appare pi&ugrave; dello stesso Gentile un &laquo;riformatore religioso&raquo; (<a href='http://dl.gramsciproject.org/quaderno/10-I/nota/5' target='_blank' class='link-to-note'>Q 10 I, 5</a>, 1218-9). Comunque, nell'analizzare l'&ldquo;individualismo&rdquo; cattolico G. lo valuta in ultima istanza come insoddisfacente &laquo;dal punto di vista &ldquo;filosofico&rdquo;&raquo; per &laquo;il fatto che esso, nonostante tutto, pone la causa del male nell'uomo stesso individuo, cio&egrave; concepisce l'uomo come individuo ben definito e limitato&raquo; (<a href='http://dl.gramsciproject.org/quaderno/10-II/nota/54' target='_blank' class='link-to-note'>Q 10 II, 54</a>, 1344-5). E aggiunge: &laquo;Tutte le filosofie finora esistite pu&ograve; dirsi che riproducono questa posizione del cattolicismo, cio&egrave; concepiscono l'uomo come individuo limitato alla sua individualit&agrave; e lo spirito come tale individualit&agrave;&raquo;. G., nell'ottica alternativa del materialismo storico, precisa altres&igrave;: &laquo;&egrave; su questo punto che occorre riformare il concetto dell'uomo. Cio&egrave; occorre concepire l'uomo come una serie di rapporti attivi (un processo) in cui se l'individualit&agrave; ha la massima importanza, non &egrave; per&ograve; il solo elemento da considerare. L'umanit&agrave; che si riflette in ogni individualit&agrave; &egrave; composta di diversi elementi: 1) l'individuo; 2) gli altri uomini; 3) la natura. Ma il 2&deg; e il 3&deg; elemento non sono cos&igrave; semplici come potrebbe apparire. L'individuo non entra in rapporti con gli altri uomini per giustapposizione, ma organicamente, cio&egrave; in quanto entra a far parte di organismi dai pi&ugrave; semplici ai pi&ugrave; complessi. Cos&igrave; l'uomo non entra in rapporto con la natura semplicemente, per il fatto di essere egli stesso natura, ma attivamente, per mezzo del lavoro e della tecnica. Ancora. Questi rapporti non sono meccanici. Sono attivi e coscienti, cio&egrave; corrispondono a un grado maggiore o minore di intelligenza che di essi ha il singolo uomo. Perci&ograve; si pu&ograve; dire che ognuno cambia se stesso, si modifica, nella misura in cui cambia e modifica tutto il complesso di rapporti di cui egli &egrave; il centro di annodamento. In questo senso il filosofo reale &egrave; e non pu&ograve; non essere altri che il politico, cio&egrave; l'uomo attivo che modifica l'ambiente, inteso per ambiente l'insieme dei rapporti di cui ogni singolo entra a far parte&raquo; (<a href='http://dl.gramsciproject.org/quaderno/10-II/nota/54' target='_blank' class='link-to-note'>ivi</a>, 1345). Sullo sfondo resta il nodo, forse, dell'identificazione concettuale e di fatto che &egrave; alla base del ragionamento gramsciano considerato dal lato della &laquo;filosofia&raquo; cattolica tra &ldquo;individualismo&rdquo; e &ldquo;personalismo&rdquo;, concetto, quest'ultimo, che sembra pi&ugrave; appropriatamente alla base di tutta la filosofia e teologia cristiana. Del resto, a questo riguardo, per ci&ograve; che almeno attiene all'et&agrave; moderna, gli stessi fenomeni del giansenismo e del modernismo (d'ispirazione pi&ugrave; agostiniana che scolastica) meritano talora da parte di G. apprezzamenti che perderebbero gran parte della loro motivazione se privati della focalizzazione di tale caratteristica gnoseologica.</p></body></html>