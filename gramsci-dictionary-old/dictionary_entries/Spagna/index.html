<html><head><title>Gramsci Dictionary: Spagna</title></head><body><p> G. tratta del paese iberico nei Q sotto diversi aspetti, innanzitutto da un punto di vista storico. Malgrado Machiavelli vedesse nella Spagna la realizzazione di quello Stato unitario monarchico assente in Italia (<a href='http://dl.gramsciproject.org/quaderno/1/nota/10' target='_blank' class='link-to-note'>Q 1, 10</a>, 9; <a href='http://dl.gramsciproject.org/quaderno/5/nota/55' target='_blank' class='link-to-note'>Q 5, 55</a>, 588; <a href='http://dl.gramsciproject.org/quaderno/6/nota/86' target='_blank' class='link-to-note'>Q 6, 86</a>, 760), la potenza spagnola sar&agrave; superata in Europa dall'Inghilterra (<a href='http://dl.gramsciproject.org/quaderno/2/nota/16' target='_blank' class='link-to-note'>Q 2, 16</a>, 166). Il suo immenso impero coloniale passer&agrave; agli Stati Uniti (<a href='http://dl.gramsciproject.org/quaderno/2/nota/16' target='_blank' class='link-to-note'>ivi</a>, 167-70) e persino l'influenza culturale ispanica sull'America Latina tender&agrave; a essere sostituita da quella francese prima e anglosassone poi (<a href='http://dl.gramsciproject.org/quaderno/3/nota/5' target='_blank' class='link-to-note'>Q 3, 5</a>, 290-1). Da un punto di vista culturale, G. osserva come lo studio dell'influenza araba in Spagna consentirebbe una definizione pi&ugrave; esatta del suo ruolo in Europa nel Medioevo (<a href='http://dl.gramsciproject.org/quaderno/4/nota/92' target='_blank' class='link-to-note'>Q 4, 92</a>, 533; v. <a href='http://dl.gramsciproject.org/quaderno/16/nota/5' target='_blank' class='link-to-note'>Q 16, 5</a>, 1847; <a href='http://dl.gramsciproject.org/quaderno/5/nota/42' target='_blank' class='link-to-note'>Q 5, 42</a>, 574; <a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 642), anche se Controriforma e militarismo fanno della Spagna e dell'influenza ispanica in America Latina una realt&agrave; conservatrice e arretrata, in cui grandissima &egrave; la distanza tra intellettuali e popolo (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 480). Il pi&ugrave; lungo e argomentato riferimento alla Spagna nei Q spiega in che senso essa sia, assieme alla Grecia, un esempio di societ&agrave; in cui l'&laquo;influenza dell'elemento militare nella politica non ha solo significato influenza e peso dell'elemento tecnico militare, ma influenza e peso dello strato sociale da cui l'elemento tecnico militare (ufficiali subalterni specialmente) trae specialmente origine&raquo; (<a href='http://dl.gramsciproject.org/quaderno/4/nota/55' target='_blank' class='link-to-note'>Q 4, 55</a>, 510): non per l'identificazione dell'esercito con lo Stato, ma per il suo costituire una &laquo;riserva permanente dell'&ldquo;ordine&rdquo;&raquo;. Alle forze armate &egrave; affidato l'equilibrio tra le classi alte urbane e la borghesia rurale, media e piccola, in un tipico rapporto citt&agrave;-campagna. La borghesia rurale vive sulla miseria cronica e sul lavoro prolungato del contadino, gli impedisce di migliorare la propria esistenza e si sente minacciata da ogni minimo accenno di organizzazione dei lavoratori nelle campagne. La borghesia rurale &egrave; per&ograve; estremamente disomogenea anche nella sua dispersione territoriale, politicamente &ldquo;volubile&rdquo; e ideologicamente &ldquo;eccentrica&rdquo;. Inadatta a esercitare in prima persona un ruolo dirigente, essa impedisce che il potere venga stabilmente assunto dalle forze urbane, viste come fonte di potenziale pericolo. La forza della campagna &ldquo;detta&rdquo; la soluzione alle classi alte urbane, anche se a queste non converrebbe immediatamente. &laquo;Ci&ograve; che &egrave; notevole&raquo;, afferma G., &laquo;&egrave; che in questi paesi l'esperienza del governo militare non crea una ideologia politica e sociale permanente, come avviene invece nei paesi &ldquo;cesaristi&rdquo; [...] Le radici sono le stesse: equilibrio delle classi urbane in lotta, che impedisce la &ldquo;democrazia&rdquo; normale, il governo parlamentare, ma diversa &egrave; l'influenza della campagna in questo equilibrio. In Ispagna la campagna, passiva completamente, permette ai generali della nobilt&agrave; terriera di servirsi politicamente dell'esercito per ristabilire l'ordine, cio&egrave; il sopravvento delle classi alte, dando una coloratura speciale al governo militare di transizione&raquo; (<a href='http://dl.gramsciproject.org/quaderno/4/nota/55' target='_blank' class='link-to-note'>ivi</a>, 511). Tali osservazioni scaturiscono probabilmente dalla constatazione dell'instabilit&agrave; politica della Spagna tra gli anni Venti e Trenta dove, a sette anni dal colpo di Stato del 1923, perpetrato dal generale Miguel Primo de Rivera con l'appoggio del sovrano Alfonso XIII, le proteste popolari portarono al ritorno della democrazia e nelle elezioni del 1931 i partiti democratici e repubblicani ottennero un grande successo che port&ograve; il re a lasciare il paese e alla formazione della repubblica. Sarebbe interessante sapere quanto G. in carcere potesse avere cognizione di questi eventi. La fragilit&agrave; o meno del parlamentarismo in Europa &egrave; un tema ricorrente nell'analisi dei Q. Fascismo e democrazia non as sumono ovunque le stesse forme, che vanno &laquo;individuate storicamente&raquo;. Categorie come quella di &ldquo;cesarismo&rdquo;, o modelli come quello spagnolo, non sono schemi sociologici ma &laquo;criteri pratici di interpretazione storica e politica che [...] devono incorporarsi in una concreta analisi&raquo;, sottraendosi all'approssimazione schematica (<a href='http://dl.gramsciproject.org/quaderno/4/nota/55' target='_blank' class='link-to-note'>ibid.</a>). Il fenomeno spagnolo ha, per G., caratteri propri, peculiari e poco investigati, determinati dalla speciale situazione delle masse contadine e dalla funzione che hanno avuto gli intellettuali prima della caduta della monarchia. L'intellettualit&agrave; &egrave; in Spagna una realt&agrave; vivace e dinamica, probabilmente tutta da conoscere al di l&agrave; dei pregiudizi. &laquo;Sulla funzione che hanno avuto gli intellettuali in Ispagna prima della caduta della monarchia&raquo;, afferma G., &laquo;deve esistere una larga letteratura in Ispagna, attualmente, poich&eacute; la repubblica si presenta come una repubblica di intellettuali. Il fenomeno spagnolo ha caratteri propri, peculiari, determinati dalla speciale situazione delle masse contadine in Ispagna. Pure &egrave; da riavvicinare alla funzione dell'&ldquo;intellighenzia&rdquo; russa, alla funzione degli intellettuali italiani nel Risorgimento, degli intellettuali tedeschi sotto il dominio francese e agli enciclopedisti del Settecento. Ma in Ispagna la funzione degli intellettuali nella politica ha un suo carattere inconfondibile e pu&ograve; valere la pena di essere studiata&raquo; (<a href='http://dl.gramsciproject.org/quaderno/9/nota/139' target='_blank' class='link-to-note'>Q 9, 139</a>, 1200, Testo B). La questione resta invece oggetto di pregiudizi, tipici della demagogia reazionaria, come si evince dal giudizio superficiale di Luigi Cadorna sulla Costituzione spagnola del 1821, in base al quale essa fu modellata sul figurino francese del 1791, infliggendo al paese &laquo;un travestimento cattiva copia di una cattiva copia. La resistenza indomita opposta ai francesi dal 1808 al 1813 da tutte, o quasi, le classi della nazione, guidate dal clero, anch'esso ridestato, segn&ograve; una pagina gloriosa. Ferdinando VII e le Cortes del 1812 si incaricarono di annullarne i risultati&raquo; (riportato in <a href='http://dl.gramsciproject.org/quaderno/8/nota/26' target='_blank' class='link-to-note'>Q 8, 26</a>, 957). Questo atteggiamento storicamente superficiale si riscontra nel giudizio egualmente liquidatorio sui liberali italiani che, nel 1821 e dopo, avrebbero scelto la Costituzione spagnola come loro bandiera e rivendicazione, importandola meccanicamente e sovrapponendola a un &laquo;contenuto nazionale refrattario&raquo;. La rivendicazione della Carta spagnola nasce invece per G. nell'Italia meridionale ed &egrave; ripresa in altre parti d'Italia per la funzione che ebbero i profughi napoletani nel resto d'Italia dopo la caduta della Repubblica partenopea. Ma, si chiede G., &laquo;le necessit&agrave; politico-sociali dell'Italia meridionale erano davvero molto diverse da quelle della Spagna?&raquo;. Ci&ograve; induce a &laquo;credere che la rivendicazione napoletana fosse pi&ugrave; &ldquo;storicistica&rdquo; di quanto paia&raquo; (<a href='http://dl.gramsciproject.org/quaderno/6/nota/199' target='_blank' class='link-to-note'>Q 6, 199</a>, 838-9), Testo B). L'analisi fatta dal Marx della Carta spagnola dimostra chiaramente, per G., quanto quella Carta fosse l'espressione esatta di necessit&agrave; storiche della societ&agrave; spagnola e non un'applicazione meccanica dei principi della Rivoluzione francese (<a href='http://dl.gramsciproject.org/quaderno/6/nota/199' target='_blank' class='link-to-note'>ibid.</a>).</p></body></html>