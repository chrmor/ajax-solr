<html><head><title>Gramsci Dictionary: Socialisti</title></head><body><p> Il termine &laquo;socialista&raquo; presenta solo 37 ricorrenze nei Q, che si aggiungono alle 6 di &laquo;Partito socialista&raquo;. Ecco i sintomi di una considerazione parziale del tema da parte di G. Egli, pi&ugrave; in generale, classifica i socialisti come antecedente o variante borghese, sia pure di apprezzabile impegno ideale, del principio della rivoluzione. &Egrave; comunque evidente nella sua visione l'assenza di continuit&agrave; tra il filone del socialismo nazionale e la formazione di forze autenticamente rivoluzionarie. Innanzitutto, la cultura socialista &egrave; accusata di scarsa autonomia, soprattutto per la mancata rottura fra la lunga tradizione borghese e il profilo di un coerente partito di trasformazione. &ldquo;La Voce&rdquo; &ndash; luogo di rilevante cimento fra cultura borghese e socialista &ndash; a G. appare responsabile dello smarrimento di idee e fini: &laquo;Se Prezzolini &ndash; egli scrive &ndash; avesse coraggio civile potrebbe ricordare che la sua &ldquo;Voce&rdquo; ha certamente molto influito su alcuni elementi socialisti ed &egrave; stata un elemento di revisionismo&raquo; (<a href='http://dl.gramsciproject.org/quaderno/1/nota/90' target='_blank' class='link-to-note'>Q 1, 90</a>, 90-1). Il revisionismo &egrave; fenomeno sempre pi&ugrave; ricorrente tra le file dei militanti socialisti, capace di influenzarne mentalit&agrave; e impianto organizzativo. La questione riguarda direttamente il tema del partito: pur respingendo l'impianto di Michels circa le moderne tendenze al frazionismo &ndash; altra faccia del primato di leader e politici di professione (<a href='http://dl.gramsciproject.org/quaderno/2/nota/75' target='_blank' class='link-to-note'>Q 2, 75</a>, 236) &ndash;, G. colloca nella tendenza revisionistica soprattutto quel cedimento teorico che taglia alla base il valore alternativo dell'impegno socialista. Egli avverte: &laquo;I partiti socialisti, grazie ai numerosi posti retribuiti e onorifici di cui dispongono, offrono agli operai [...] una possibilit&agrave; di far carriera, ci&ograve; che esercita su di essi una forza di attrazione considerevole&raquo; (<a href='http://dl.gramsciproject.org/quaderno/2/nota/75' target='_blank' class='link-to-note'>ibid.</a>). La medesima suggestione tocca gli intellettuali, esposti anche al disorientamento teorico nella battaglia ideale. &Egrave; il caso dell'opera di De Man, che ha contribuito alle &laquo;deviazioni&raquo; e alle &laquo;reazioni contraddittorie del movimento operaio e socialista negli anni recenti&raquo; (<a href='http://dl.gramsciproject.org/quaderno/4/nota/30' target='_blank' class='link-to-note'>Q 4, 30</a>, 446), soprattutto per la sua posizione contraria al marxismo teorico e alla concezione materialistica della storia. Ma anche altri aspetti del pensiero socialista sono rifiutati in quanto varianti della cultura borghese: &egrave; il caso di &laquo;tutto questo socialismo piccolo borghese alla De Amicis&raquo;, su cui G. si interroga, ma in chiave retorica, e alla fine opina, forse un po' allusivamente, se esso non sia un &laquo;socialismo nazionale o nazionalsocialismo&raquo;, fenomeno tipico di un'ottica solo nazionale del conflitto di classe, dopo la Grande Guerra (<a href='http://dl.gramsciproject.org/quaderno/6/nota/42' target='_blank' class='link-to-note'>Q 6, 42</a>, 719). Pure il giornalismo, cui il nostro autore &egrave; attentissimo fin da giovane, autorizza un momento di critica ai socialisti italiani: essi, cos&igrave; come i cattolici, riflettono &laquo;le condizioni culturali della provincia (villaggio e piccola citt&agrave;)&raquo;, con il conseguente localismo di corto respiro (<a href='http://dl.gramsciproject.org/quaderno/6/nota/104' target='_blank' class='link-to-note'>Q 6, 104</a>, 776). Ma gi&agrave; agli esordi il socialismo nazionale si propone con un segno sostanzialmente di protesta giovanile e negativa, che per G. vuol dire inadeguatezza alla lotta. Nel Q 8, una lunga pagina di Guglielmo Ferrero, ripresa dagli Elementi di scienza politica di Mosca, attira l'attenzione del detenuto, il quale ne fa minuta annotazione, soprattutto intorno al fatto che &laquo;la pi&ugrave; superficiale osservazione vi mostra subito che in Italia non esistono quasi in nessun posto le condizioni economiche e sociali per la formazione di un vero e grande partito socialista&raquo; (<a href='http://dl.gramsciproject.org/quaderno/8/nota/36' target='_blank' class='link-to-note'>Q 8, 36</a>, 963). L'argomento muove dall'eterno problema del trasformismo, sia pure un po' filtrato dal positivismo che serpeggia in Ferrero, ma assume una consistenza tutta politica nella denuncia dell'inutilit&agrave; del riformismo &ndash; ancora De Man &ndash; e della tendenza dei partiti a diventare &ldquo;di centro&rdquo;, dopo aver nutrito una funzione di rottura, appena menzionata in un'immagine originaria ormai sbiadita. Il Partito socialista non fa eccezione a questa tendenza, che, sotto la rubrica Machiavelli, nei Q pone la rilevanza della tematica del &laquo;centro&raquo; (<a href='http://dl.gramsciproject.org/quaderno/14/nota/3' target='_blank' class='link-to-note'>Q 14, 3</a>, 1656-7).</p></body></html>