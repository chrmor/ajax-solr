<html><head><title>Gramsci Dictionary: Plutocrazia</title></head><body><p> Scrivendo sulle conseguenze della crisi economica avviata dal crollo di Wall Street, G. nota come sia lo Stato ad accollarsi l'onere di rassicurare i risparmiatori trasformandosi in una holding &laquo;che concentra il risparmio da porre a disposizione dell'industria e dell'attivit&agrave; privata&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>Q 22, 14</a>, 2175); in questo modo, per&ograve;, avviene che &laquo;teoricamente lo Stato pare avere la sua base politico-sociale nella &ldquo;piccola gente&rdquo; [...] ma in realt&agrave; la sua struttura rimane plutocratica&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>ivi</a>, 2177) poich&eacute; non pu&ograve; rompere i suoi legami con il grande capitale finanziario. G. si chiede se possa esistere uno Stato &laquo;che si basi politicamente sulla plutocrazia e sulla piccola gente nello stesso tempo&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>ibid.</a>). La risposta &egrave; positiva: si tratta della Francia, &laquo;dove [...] non si comprenderebbe il dominio del capitale finanziario senza la base politica di una democrazia di redditieri piccolo-borghesi e contadini&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>ibid.</a>). In una nota del Q 7 viene proposta come esempio di nuovo la Francia, dove, dopo la rivoluzione del 1789, i partiti sono divenuti anacronistici in quanto i loro dirigenti, utilizzando una terminologia ormai vieta, hanno mantenuto &laquo;la vecchia base pur facendo compromessi con forze affatto diverse e spesso contrarie e asservendosi alla plutocrazia&raquo; (<a href='http://dl.gramsciproject.org/quaderno/7/nota/77' target='_blank' class='link-to-note'>Q 7, 77</a>, 910). Si tratta di un Testo A; nel corrispondente Testo C (<a href='http://dl.gramsciproject.org/quaderno/13/nota/23' target='_blank' class='link-to-note'>Q 13, 23</a>), il lemma &ldquo;plutocrazia&rdquo; non compare e G. insiste sulla comparazione della situazione di crisi dei partiti francesi con quella in corso nella Germania hitleriana. G. definisce i movimenti di opinione occasionali che servono alle forze politiche &ldquo;irresponsabili&rdquo; che fingono &laquo;di lottare contro la plutocrazia&raquo; mentre in realt&agrave; sono &laquo;pronte a servire i gruppi plutocratici o d'altra natura&raquo; (<a href='http://dl.gramsciproject.org/quaderno/9/nota/107' target='_blank' class='link-to-note'>Q 9, 107</a>, 1172) autentiche &ldquo;compagnie di ventura&rdquo; ideologiche. In questa ottica non vanno sottovalutati alcuni episodi oscuri, se non addirittura loschi, di rapporti fra i riformisti italiani e la plutocrazia (<a href='http://dl.gramsciproject.org/quaderno/3/nota/43' target='_blank' class='link-to-note'>Q 3, 43</a>, 321).</p></body></html>