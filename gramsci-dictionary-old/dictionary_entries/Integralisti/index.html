<html><head><title>Gramsci Dictionary: Integralisti</title></head><body><p> Per mezzo della rubrica Cattolici integrali, gesuiti, modernisti (le cui annotazioni sparse sono poi raccolte organicamente nel Testo C: <a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2088-103) G. tenta di definire le tre principali correnti (ovvero &laquo;le tre tendenze &ldquo;organiche&rdquo;&raquo;) che si contendono l'egemonia del mondo cattolico nel Novecento: &laquo;sia il modernismo, sia il gesuitismo, sia l'integralismo hanno significati pi&ugrave; vasti che non siano quelli strettamente religiosi: sono &ldquo;par titi&rdquo; nell'&ldquo;impero assoluto internazionale&rdquo; che &egrave; la Chiesa Romana&raquo; (<a href='http://dl.gramsciproject.org/quaderno/14/nota/52' target='_blank' class='link-to-note'>Q 14, 52</a>, 1712). Fautori di un battagliero, retrogrado fondamentalismo che guardava al Sillabo, gli integralisti o &laquo;integrali&raquo; nei primi anni del secolo avevano fiancheggiato Pio X e l'ordine gesuita nella lotta senza quartiere contro i modernisti e il loro spirito innovatore (<a href='http://dl.gramsciproject.org/quaderno/14/nota/52' target='_blank' class='link-to-note'>ibid.</a>); ben presto, per&ograve;, gli integralisti si erano rivoltati contro gli antichi alleati, soprattutto contro la loro politica moderatamente democratico-popolare nel dopoguerra, finalizzata a &laquo;creare forti masse di Azione Cattolica&raquo; (<a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2088): in questo frangente, erano pertanto emerse le motivazioni pi&ugrave; propriamente politico-sociali del movimento, ovvero era giunto a piena evidenza il suo ultraconservatorismo, quello per cui i cattolici integrali sarebbero &laquo;legati strettamente alle classi pi&ugrave; reazionarie e specialmente alla nobilt&agrave; terriera e ai latifondisti in generale&raquo; (<a href='http://dl.gramsciproject.org/quaderno/14/nota/52' target='_blank' class='link-to-note'>Q 14, 52</a>, 1711). Particolarmente numerosi in Italia, Belgio e Francia, dove avevano variamente appoggiato l'Action fran&#231;aise, gli integralisti nei primi tre decenni del secolo avevano fatto riferimento all'organizzazione Sodalitium Pianum; loro guida carismatica era stato monsignor Umberto Benigni, &laquo;un uomo di grande capacit&agrave; teorica e pratica e di una attivit&agrave; incredibile&raquo;; gli ordini religiosi che annoveravano nelle loro fila il numero maggiore di integralisti erano i francescani e i domenicani, tradizionalmente avversi ai gesuiti. Gli integralisti si erano sempre distinti per l'attivismo settario e cospirativo, da &laquo;associazione segreta&raquo;; nonostante le molteplici censure ricevute dalle gerarchie romane, essi, al contrario dei modernisti, rimanevano ancora nel presente in grado di dispiegare un'attivit&agrave; ideologico-politica tutt'altro che irrilevante (<a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2088).</p></body></html>