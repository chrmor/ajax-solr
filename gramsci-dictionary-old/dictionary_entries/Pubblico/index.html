<html><head><title>Gramsci Dictionary: Pubblico</title></head><body><p> Polemizzando con Ungaretti, che in un articolo del 1929 lasciava chiaramente intendere come il pubblico fosse a suo modo di vedere da ritenersi superfluo, G. ricordava come proprio questo tipo di intellettuali chiedano &laquo;una protezione contro le traduzioni da lingue straniere e quando vendono mille copie di un libro fanno suonare le campane del loro paese&raquo; (<a href='http://dl.gramsciproject.org/quaderno/3/nota/7' target='_blank' class='link-to-note'>Q 3, 7</a>, 293). A coloro che, quindi, vorrebbero far credere che la mancanza di pubblico per le opere italiane derivi da scarsa predisposizione del pubblico stesso per queste opere, G. fa notare che la letteratura non pu&ograve; fondarsi soltanto sulla bellezza, ma ad essa serve &laquo;un determinato contenuto intellettuale e morale che sia l'espressione elaborata e compiuta delle aspirazioni pi&ugrave; profonde di un determinato pubblico&raquo; (<a href='http://dl.gramsciproject.org/quaderno/21/nota/4' target='_blank' class='link-to-note'>Q 21, 4</a>, 2113). D'altronde &egrave; un falso problema chiedersi perch&eacute; il pubblico italiano non legga, oppure perch&eacute; legga opere di scrittori stranieri; la risposta sta nel fatto che il pubblico italiano &laquo;subisce l'egemonia intellettuale e morale degli intellettuali stranieri&raquo; (<a href='http://dl.gramsciproject.org/quaderno/21/nota/5' target='_blank' class='link-to-note'>Q 21, 5</a>, 2117). Inoltre in Italia, contrariamente a quanto ritenuto da alcuni, come Ojetti, esiste una &ldquo;critica del pubblico&rdquo;; essa &laquo;ha una sua organizzazione, che &egrave; rappresentata dagli editori, dai direttori di quotidiani e periodici popolari; si manifesta nella scelta delle appendici; si manifesta nella traduzione di libri stranieri e non solo attuali, ma vecchi, molto vecchi; si manifesta nei repertori delle compagnie teatrali ecc.&raquo; (<a href='http://dl.gramsciproject.org/quaderno/23/nota/57' target='_blank' class='link-to-note'>Q 23, 57</a>, 2253). Ci&ograve; testimonia, secondo G., del fatto che non &egrave; il pubblico italiano che non legge, bens&igrave; &laquo;che in Italia c'&egrave; distacco tra pubblico e scrittori e il pubblico cerca la &ldquo;sua&rdquo; letteratura all'estero, perch&eacute; la sente pi&ugrave; &ldquo;sua&rdquo; di quella cos&igrave; detta nazionale&raquo; (<a href='http://dl.gramsciproject.org/quaderno/23/nota/57' target='_blank' class='link-to-note'>ibid.</a>). Non dissimile nei contenuti la polemica di G. contro l'&ldquo;industria&rdquo; del teatro (il teatro ridotto a trust) risalente al 1917. Le esigenze dell'industria portavano gli impresari a fornire spettacoli di scarso livello a dispetto del fatto che &laquo;c'&egrave; un gran pubblico che vuole andare a teatro&raquo; (L'industria teatrale, in CF 917).</p></body></html>