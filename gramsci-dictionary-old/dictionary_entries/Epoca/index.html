<html><head><title>Gramsci Dictionary: Epoca</title></head><body><p> Per G. il &laquo;fare epoca&raquo; (<a href='http://dl.gramsciproject.org/quaderno/10-II/nota/48' target='_blank' class='link-to-note'>Q 10 II, 48</a>, 1335) &egrave; un attributo specifico di un processo storico. Alcuni eventi storici, come la nascita dell'&laquo;idea di progresso&raquo;, che &laquo;rappresenta [...] un fatto culturale fondamentale&raquo; (<a href='http://dl.gramsciproject.org/quaderno/10-II/nota/48' target='_blank' class='link-to-note'>ibid.</a>), fanno epoca nel senso che determinano le coordinate fondamentali sulle quali poi si dispiega la vita e l'azione degli uomini. G. puntualizza: &laquo;&egrave; da notare come troppo spesso si confonda il &ldquo;non far epoca&rdquo; con la scarsa durata &ldquo;temporale&rdquo;&raquo;, mentre in realt&agrave; &laquo;si pu&ograve; &ldquo;durare&rdquo; a lungo, relativamente, e non &ldquo;fare epoca&rdquo;&raquo; (<a href='http://dl.gramsciproject.org/quaderno/14/nota/76' target='_blank' class='link-to-note'>Q 14, 76</a>, 1744). Alcuni &laquo;movimenti storico-politici moderni, che non sono certo rivoluzioni, ma non sono completamente reazioni&raquo;, come quelli &laquo;del tipo Dreyfus&raquo;, durano infatti a lungo ma &laquo;non possono &ldquo;fare epoca&rdquo;&raquo; (<a href='http://dl.gramsciproject.org/quaderno/14/nota/23' target='_blank' class='link-to-note'>Q 14, 23</a>, 1681). Al contrario, fa epoca &laquo;ogni movimento culturale che tenda a sostituire il senso comune e le vecchie concezioni del mondo in generale&raquo;, e in particolare quello che riesce a &laquo;suscitare &eacute;lites di intellettuali di un tipo nuovo che sorgano direttamente dalla massa pur rimanendo a contatto con essa per diventarne le &ldquo;stecche&rdquo; del busto&raquo;. G. segnala come &laquo;questa seconda necessit&agrave;, se soddisfatta, &egrave; quella che realmente modifica il &ldquo;panorama ideologico&rdquo; di un'epoca&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1392). Anche l'interesse per il fordismo trova una sua discriminante nella questione del fare o meno epoca, tanto da comparire nell'elenco dei problemi da affrontare in testa al Q 22: &laquo;quistione se l'americanismo possa costituire un'&ldquo;epoca&rdquo; storica, se cio&egrave; possa determinare uno svolgimento graduale del tipo, altrove esaminato, delle &ldquo;rivoluzioni passive&rdquo; proprie del secolo scorso o se inve ce rappresenti solo l'accumularsi molecolare di elementi destinati a produrre un'&ldquo;esplosione&rdquo;, cio&egrave; un rivolgimento di tipo francese&raquo; (<a href='http://dl.gramsciproject.org/quaderno/22/nota/1' target='_blank' class='link-to-note'>Q 22, 1</a>, 2140).</p></body></html>