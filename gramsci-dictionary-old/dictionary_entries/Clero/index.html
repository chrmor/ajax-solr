<html><head><title>Gramsci Dictionary: Clero</title></head><body><p> Nei Q vi &egrave; una visione del clero complessa e articolata, con distinzioni sottili e anche minuziose tra vari tipi di clero: &laquo;alto&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 62), &laquo;basso&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>ivi</a>, 63), &laquo;liberaleggiante e antigesuitico&raquo; (<a href='http://dl.gramsciproject.org/quaderno/1/nota/46' target='_blank' class='link-to-note'>Q 1, 46</a>, 55), &laquo;modernista&raquo; (<a href='http://dl.gramsciproject.org/quaderno/5/nota/1' target='_blank' class='link-to-note'>Q 5, 1</a>, 540), &laquo;conservatore&raquo;, &laquo;aristocratico&raquo;, &laquo;classe eletta&raquo; (<a href='http://dl.gramsciproject.org/quaderno/1/nota/51' target='_blank' class='link-to-note'>Q 1, 51</a>, 65), classe tradizionale (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 70), clero come &laquo;ordine feudale alleato al re e ai nobili&raquo; (<a href='http://dl.gramsciproject.org/quaderno/1/nota/128' target='_blank' class='link-to-note'>Q 1, 128</a>, 117), clero del Nord e del Sud (<a href='http://dl.gramsciproject.org/quaderno/1/nota/52' target='_blank' class='link-to-note'>Q 1, 52</a>, 66). Nella maggior parte dei casi G. fa notare la distanza tra &laquo;comunit&agrave; del clero&raquo; e &laquo;comunit&agrave; dei fedeli&raquo; (<a href='http://dl.gramsciproject.org/quaderno/1/nota/139' target='_blank' class='link-to-note'>Q 1, 139</a>, 127) e &laquo;tra la religione del popolo e quella del clero e degli intellettuali&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 482). A G. interessa la funzione del clero nel Risorgimento, nei partiti, nell'opinione pubblica (<a href='http://dl.gramsciproject.org/quaderno/1/nota/52' target='_blank' class='link-to-note'>Q 1, 52</a>, 66), come parte della funzione degli intellettuali. Egli sottolinea l'&laquo;origine sociale&raquo; del clero, anche &laquo;per giudicare della sua influenza politica: nel Nord il clero [&egrave;] di origine popolare (artigiani e contadini), nel Sud [&egrave;] pi&ugrave; legato ai &ldquo;galantuomini&rdquo; e alla classe alta. Nel Sud e nelle isole il clero [...] appare al contadino spesso, oltre che come guida spirituale, come proprietario che pesa sugli affitti (&ldquo;gli interessi della chiesa&rdquo;) e come usuraio&raquo; (<a href='http://dl.gramsciproject.org/quaderno/1/nota/52' target='_blank' class='link-to-note'>ibid.</a>). Il clero &laquo;come tipo di stratificazione sociale deve essere tenuto sempre presente nell'analizzare la composizione delle classi possidenti e dirigenti&raquo; (<a href='http://dl.gramsciproject.org/quaderno/3/nota/77' target='_blank' class='link-to-note'>Q 3, 77</a>, 357). Per questo G. si chiede: &laquo;Esiste uno studio organico sulla storia del clero come &ldquo;classe-casta&rdquo;? Mi pare che sarebbe indispensabile, come avviamento e condizione di tutto il rimanente studio sulla funzione della religione nello sviluppo storico ed intellettuale dell'umanit&agrave;&raquo; (<a href='http://dl.gramsciproject.org/quaderno/1/nota/154' target='_blank' class='link-to-note'>Q 1, 154</a>, 137). Come intellettuali, gli ecclesiastici sono stati &laquo;monopolizzatori per lungo tempo di alcuni servizi essenziali (l'ideologia religiosa, la scuola e l'istruzione, e in generale la &ldquo;teoria&rdquo;, con riferimento alla scienza, alla filosofia, alla morale, alla giustizia ecc., oltre alla beneficenza e all'assistenza ecc.)&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 475).</p></body></html>