<html><head><title>Gramsci Dictionary: Mezzi e fini</title></head><body><p> La &laquo;conformit&agrave; dei mezzi adoperati al fine proposto&raquo; &egrave; per G. necessaria non solo a un movimento (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 464) o a un &laquo;&ldquo;capo in politica&rdquo;&raquo; (<a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a>, 661), ma in ambito militare (<a href='http://dl.gramsciproject.org/quaderno/2/nota/121' target='_blank' class='link-to-note'>Q 2, 121</a>), letterario (<a href='http://dl.gramsciproject.org/quaderno/4/nota/36' target='_blank' class='link-to-note'>Q 4, 36</a>), dei comportamenti individuali (<a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1338, ma v. anche LC 298, a Carlo, 19 dicembre 1929; LC 644, a Iulca, 28 novembre 1932; LC 802, a Delio, s.d.) e collettivi (<a href='http://dl.gramsciproject.org/quaderno/15/nota/74' target='_blank' class='link-to-note'>Q 15, 74</a>), economico (<a href='http://dl.gramsciproject.org/quaderno/15/nota/43' target='_blank' class='link-to-note'>Q 15, 43</a>) e politico-culturale (<a href='http://dl.gramsciproject.org/quaderno/29/nota/2' target='_blank' class='link-to-note'>Q 29, 2</a>), nella &laquo;convinzione ogni giorno pi&ugrave; radicata che non meno delle iniziative conta [...] che mezzi e fini coincidano perfettamente [...] e che si pu&ograve; parlare di volere un fine solo quando si sanno predisporre con esattezza, cura, meticolosit&agrave;, i mezzi adeguati, sufficienti e necessari&raquo; (<a href='http://dl.gramsciproject.org/quaderno/14/nota/75' target='_blank' class='link-to-note'>Q 14, 75</a>, 1743). La questione &egrave; tematizzata nelle riflessioni sul &ldquo;moderno Principe&rdquo;: dalla constatazione che &laquo;le masse popolari [...] dimenticano i mezzi impiegati per raggiungere un fine se questo fine &egrave; storicamente progressivo&raquo; (<a href='http://dl.gramsciproject.org/quaderno/13/nota/25' target='_blank' class='link-to-note'>Q 13, 25</a>, 1618) non segue che &ldquo;il fine giustifica i mezzi&rdquo;, ma la necessit&agrave; &laquo;che per raggiungere questo altissimo fine siano impiegati i soli mezzi che sono idonei. Si pu&ograve; quindi dire che il Machiavelli si sia proposto di educare il popolo&raquo;, mostrando &laquo;che pu&ograve; esistere una sola politica, quella realistica, per raggiungere il fine voluto e che pertanto occorre [...] obbedire proprio a quel principe che tali metodi impiega per raggiungere il fine&raquo;. Ci&ograve; permette di avvicinare Machiavelli a Marx e Lenin, che &laquo;hanno cercato di costruire e diffondere un &ldquo;realismo&rdquo; popolare, di massa e hanno dovuto lottare contro una forma di &ldquo;gesuitismo&rdquo; adeguato ai tempi diversi&raquo; (<a href='http://dl.gramsciproject.org/quaderno/14/nota/33' target='_blank' class='link-to-note'>Q 14, 33</a>, 1690). Non esiste quindi contrasto tra &laquo;Morale e politica&raquo;, ma &laquo;l'unico giudizio possibile &egrave; quello &ldquo;politico&rdquo;: [...] un conflitto &egrave; &ldquo;immorale&rdquo; in quanto allontana dal fine o non crea condizioni che approssimano al fine (cio&egrave; non crea mezzi pi&ugrave; conformi al raggiungimento del fine) [...]. Cos&igrave; non si pu&ograve; giudicare l'uomo politico dal fatto che [...] opera equamente, ma dal fatto che ottiene o no dei risultati positivi o evita un male&raquo; (<a href='http://dl.gramsciproject.org/quaderno/14/nota/51' target='_blank' class='link-to-note'>Q 14, 51</a>, 1709-10).</p></body></html>