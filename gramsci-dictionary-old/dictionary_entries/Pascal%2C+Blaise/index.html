<html><head><title>Gramsci Dictionary: Pascal, Blaise</title></head><body><p> Nel Q 8 compaiono tre note (<a href='http://dl.gramsciproject.org/quaderno/8/nota/228' target='_blank' class='link-to-note'>Q 8, 228</a>; <a href='http://dl.gramsciproject.org/quaderno/8/nota/230' target='_blank' class='link-to-note'>Q 8, 230</a>; <a href='http://dl.gramsciproject.org/quaderno/8/nota/241' target='_blank' class='link-to-note'>Q 8, 241</a>) che costituiscono il Testo A di <a href='http://dl.gramsciproject.org/quaderno/16/nota/1' target='_blank' class='link-to-note'>Q 16, 1</a>, intitolato La religione, il lotto e l'oppio della miseria. Qui G. riflette sul passaggio dall'espressione &laquo;&ldquo;oppio della miseria&rdquo; usata dal Balzac per il lotto, all'espressione &ldquo;oppio del popolo&rdquo; per la religione&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ivi</a>, 1838), facendo presente come tale passaggio fosse stato &laquo;aiutato dalla riflessione sul &ldquo;pari&rdquo; di Pascal che avvicina la religione al gioco d'azzardo, alle scommesse&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ibid.</a>). Nei suoi Pensieri il filosofo francese, ricorda G., dopo aver fatto presente che solo gli atei mostrano indifferenza verso la religione, sottolinea che gli uomini la temono al punto che cercano di convincersi della sua importanza affermando che non &egrave; contraria alla ragione. Inoltre, dove non arriva la ragione giunge certamente la fede e, anche se essa non assolvesse al suo compito, &laquo;secondo il calcolo delle probabilit&agrave;, c'&egrave; vantaggio a scommettere che la religione &egrave; vera, e a regolare la propria vita come se essa fosse vera&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ivi</a>, 1839). Chi vive cristianamente corre il rischio, peraltro minimo, fa presente G. interprete di Pascal, di andare incontro a qualche piacere torbido, guadagnando, in compenso, &laquo;l'infinito, la gioia eterna&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ibid.</a>). La finezza pascaliana sta, secondo G., proprio nell'aver dato dignit&agrave; all'argomento della scommessa sottraendolo a quel risaputo modo di pensare popolare in base al quale non si perde nulla a credere in Dio poich&eacute; &laquo;se non c'&egrave;, pazienza; ma se c'&egrave;, quanto ti sar&agrave; utile aver creduto?&raquo; (<a href='http://dl.gramsciproject.org/quaderno/16/nota/1' target='_blank' class='link-to-note'>ibid.</a>). In sostanza, &laquo;pare che tutta la concezione del &ldquo;pari&rdquo; [...] sia pi&ugrave; vicina alla morale gesuitica, che a quella giansenistica, sia troppo &ldquo;mercantile&rdquo;&raquo; (<a href='http://dl.gramsciproject.org/quaderno/16/nota/10' target='_blank' class='link-to-note'>Q 16, 10</a>, 1864). G. riprende un altro Testo A (<a href='http://dl.gramsciproject.org/quaderno/6/nota/3' target='_blank' class='link-to-note'>Q 6, 3</a>, 685-6) in <a href='http://dl.gramsciproject.org/quaderno/26/nota/3' target='_blank' class='link-to-note'>Q 26, 3</a>, 2298, intitolato Il naso di Cleopatra, in cui si legge: &laquo;Cercare il senso esatto che Pascal dava a questa sua espressione divenuta tanto famosa [...] e il suo legame con le opinioni generali dello scrittore. (Frivolit&agrave; della storia degli uomini; pessimismo giansenistico)&raquo;.</p></body></html>