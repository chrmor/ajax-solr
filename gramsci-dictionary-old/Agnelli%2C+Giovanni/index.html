<html><head><title>Gramsci Dictionary: Agnelli, Giovanni</title></head><body><p> G. considera Giovanni Agnelli uno di quei personaggi &laquo;pratici, di valore indiscusso e solido&raquo;, meno conosciuti e apprezzati &laquo;di quanto talvolta meriterebbero&raquo; (<a href='http://dl.gramsciproject.org/quaderno/14/nota/22' target='_blank' class='link-to-note'>Q 14, 22</a>, 1680). I riferimenti ad Agnelli nei Q si concentrano attorno al suo tentativo, risalente al 1920, di introdurre l'YMCA in Italia, proponendo agli operai la trasformazione della FIAT in una cooperativa; tale proposta &ndash; ricorda G. &ndash; fu fortemente avversata in quanto avrebbe ricondotto la lotta operaia nell'ambito dei meccanismi borghesi privandola, perci&ograve;, della sua peculiarit&agrave;: &laquo;Tentativi di introdurre l'YMCA in Italia; aiuti dati dall'industria italiana a questi tentativi (finanziamento di Agnelli e reazione violenta dei cattolici). Tentativi di Agnelli di assorbire il gruppo dell'&ldquo;Ordine Nuovo&rdquo; che sosteneva una sua forma di &ldquo;americanismo&rdquo; accetta alle masse operaie&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146; il Testo A, in cui il giudizio &egrave; gi&agrave; presente in forma pi&ugrave; sintetica, &egrave; <a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>). G. torner&agrave; sulla questione in <a href='http://dl.gramsciproject.org/quaderno/22/nota/6' target='_blank' class='link-to-note'>Q 22, 6</a>, 2156 (il Testo A &egrave; <a href='http://dl.gramsciproject.org/quaderno/1/nota/135' target='_blank' class='link-to-note'>Q 1, 135</a>). Altri riferimenti ad Agnelli riguardano i suoi interventi attuali sui modi di risolvere la crisi mondiale degli anni Trenta. Qui G. si esprime duramente sulla sua capacit&agrave; di afferrare la sostanza dei problemi in gioco. Commentando una scambio di opinioni tra Agnelli ed Einaudi ospitato dalla &ldquo;Riforma Sociale&rdquo; nel 1933, G. osserva che le soluzioni da essi proposte prescindono dal dato fondamentale che la disoccupazione attualmente non &egrave; &laquo;&ldquo;tecnica&rdquo;&raquo;: &laquo;il ragionamento &egrave; fatto come se la societ&agrave; fosse costituita di &ldquo;lavoratori&rdquo; e di &ldquo;industriali&rdquo;&raquo;, mentre &laquo;il fatto &egrave; questo: che, date le condizioni generali, il maggior profitto creato dai progressi tecnici del lavoro, crea nuovi parassiti, cio&egrave; gente che consuma senza produrre, che non &ldquo;scambia&rdquo; lavoro con lavoro, ma lavoro altrui con &ldquo;ozio&rdquo; proprio (e ozio nel senso deteriore)&raquo; (<a href='http://dl.gramsciproject.org/quaderno/10-II/nota/55' target='_blank' class='link-to-note'>Q 10 II, 55</a>, 1347-8).</p></body></html>