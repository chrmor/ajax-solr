<html><head><title>Gramsci Dictionary: Stato etico</title></head><body><p> L'espressione &egrave; ripetutamente usata nei Q in opposizione a Stato &laquo;guardiano notturno&raquo; e accostata a &laquo;Stato intervenzionista&raquo; (<a href='http://dl.gramsciproject.org/quaderno/5/nota/69' target='_blank' class='link-to-note'>Q 5, 69</a>, 603). G. sottolinea le differenze tra &laquo;il concetto di Stato etico&raquo;, &laquo;di origine filosofica e intellettuale (propria degli intellettuali: Hegel)&raquo; e riferito &laquo;all'attivit&agrave;, autonoma, educativa e morale dello Stato laico&raquo;, da una parte, e &laquo;il concetto di Stato intervenzionista&raquo;, &laquo;di origine economica&raquo;, connesso sia &laquo;alle correnti protezionistiche o di nazionalismo economico&raquo; sia alla politica &laquo;di Bismarck e Disraeli&raquo; in favore delle classi lavoratrici, dall'altra (<a href='http://dl.gramsciproject.org/quaderno/26/nota/6' target='_blank' class='link-to-note'>Q 26, 6</a>, 2302, Testo C di <a href='http://dl.gramsciproject.org/quaderno/5/nota/69' target='_blank' class='link-to-note'>Q 5, 69</a>), aggiungendo che vi sono anche quelli che si professano &laquo;liberali nel campo economico e intervenzionisti in quello culturale&raquo; (<a href='http://dl.gramsciproject.org/quaderno/26/nota/6' target='_blank' class='link-to-note'>Q 26, 6</a>, 2303). In un Testo B del Q 6 G. equipara lo Stato etico alla &laquo;societ&agrave; regolata&raquo; e alla &laquo;societ&agrave; civile&raquo;, affermando che &laquo;l'elemento Stato-coercizione si pu&ograve; immaginare esaurentesi mano a mano che si affermano elementi sempre pi&ugrave; cospicui di societ&agrave; regolata (o Stato etico o societ&agrave; civile)&raquo; (<a href='http://dl.gramsciproject.org/quaderno/6/nota/88' target='_blank' class='link-to-note'>Q 6, 88</a>, 764). Qui Stato etico sta a indicare lo Stato-egemonia come opposto (logicamente, ma copresente temporalmente) allo Stato-coercizione. Il prevalere graduale degli elementi di Stato etico, fino all'auspicata scomparsa degli elementi coercitivi, rappresenta &ndash; nella peculiare traduzione gramsciana del concetto di societ&agrave; regolata &ndash; la fine o estinzione dello Stato, ovvero lo &laquo;Stato senza Stato&raquo; (<a href='http://dl.gramsciproject.org/quaderno/6/nota/88' target='_blank' class='link-to-note'>ibid.</a>). In qualche misura &laquo;ogni Stato &egrave; etico in quanto una delle sue funzioni pi&ugrave; importanti &egrave; quella di elevare la grande massa della popolazione a un determinato livello culturale e morale, livello (o tipo) che corrisponde alle necessit&agrave; di sviluppo delle forze produttive e quindi agli interessi delle classi dominanti&raquo; (<a href='http://dl.gramsciproject.org/quaderno/8/nota/179' target='_blank' class='link-to-note'>Q 8, 179</a>, 1049). L'espressione sta dunque a significare l'attivit&agrave; non puramente repressiva svolta dallo Stato per assicurare le condizioni della produzione.</p></body></html>