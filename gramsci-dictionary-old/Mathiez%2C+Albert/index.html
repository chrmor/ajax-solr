<html><head><title>Gramsci Dictionary: Mathiez, Albert</title></head><body><p> Per quanto riguarda la letteratura storiografica sulla Rivoluzione francese G. utilizza particolarmente il testo di Mathiez La R&eacute;volution fran&#231;aise (in un primo tempo i primi due volumi, in seguito anche il terzo, ordinato nel giugno 1930). Egli se ne vale anche per ricavarne spunti utili alla trattazione di questioni generali, di ordine teorico-politico. Nel Q 4, ad esempio, in un paragrafo dedicato ai rapporti &laquo;tra struttura e superstrutture&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 456), pone la questione se &laquo;i fatti storici fondamentali sono determinati dal malessere o dal benessere economico&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 459). Egli tende a escludere &laquo;ogni risposta tassativa in questo senso&raquo;, sottolineando l'opportunit&agrave; di cercare, attraverso adeguate approssimazioni, una risposta non sul piano economico immediato, bens&igrave; su un piano &laquo;politico e intellettuale&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ibid.</a>). Inoltre, nel Q 13 G., dopo aver osservato che Mathiez, opponendosi alla &laquo;storia volgare tradizionale&raquo;, aveva affermato che non si poteva dire che nel 1789 &laquo;la catastrofe dello Stato assoluto&raquo; fosse dovuta a &laquo;una crisi di immiserimento&raquo;, giungeva alla conclusione secondo cui la questione particolare del malessere o benessere economico come causa o meno di &laquo;nuove realt&agrave; storiche&raquo; andava considerata un aspetto parziale della questione, pi&ugrave; ampia e complessa, dei &laquo;rapporti di forza nei loro vari gradi&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1587-8): egli segnalava, anche in tal modo, la necessit&agrave; di superare criticamente ogni riduzione economicistica del marxismo.</p></body></html>