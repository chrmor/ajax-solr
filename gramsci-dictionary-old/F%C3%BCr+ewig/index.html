<html><head><title>Gramsci Dictionary: F&uuml;r ewig</title></head><body><p> L'espressione non compare nei Q, ma nella lettera alla cognata Tania del 19 marzo 1927, in cui G. enuncia per la prima volta il progetto dei Q: &laquo;Sono assillato (&egrave; questo fenomeno proprio dei carcerati, penso) da questa idea: che bisognerebbe far qualcosa &ldquo;f&uuml;r ewig&rdquo;, secondo una complessa concezione di Goethe, che ricordo aver tormentato molto il nostro Pascoli. Insomma, vorrei, secondo un piano prestabilito, occuparmi intensamente e sistematicamente di qualche soggetto che mi assorbisse e centralizzasse la mia vita interiore&raquo; (LC 55). Si &egrave; molto dibattuto sulla &ldquo;traduzione&rdquo;, sulla complessit&agrave; del significato &ldquo;gramsciano&rdquo; dell'espressione &ndash; alla lettera, &ldquo;per sempre&rdquo; &ndash; anche a partire dalla relazione con gli autori citati nella lettera: dal denso riferimento alla concezione del tempo di Goethe, scrittore ampiamente frequentato e tradotto da G. e autore, tra l'altro, di una lirica intitolata F&uuml;r ewig, all'allusione, forse meno pregnante, a Pascoli (anch'egli autore di una lirica intitolata Per sempre, raccolta nei Canti di Castelvecchio), di cui G. rimarcher&agrave; nei Q un'&laquo;intima contraddizione&raquo;, se non un'interpretazione sbagliata, proprio nella concezione dell'&laquo;Ewig&raquo; (<a href='http://dl.gramsciproject.org/quaderno/2/nota/51' target='_blank' class='link-to-note'>Q 2, 51</a>, 207). Attraverso l'espressione &laquo;f&uuml;r ewig&raquo;, infatti, G. sembra connotare autoriflessivamente l'intero progetto dei Q e la funzione stessa della scrittura, in uno strettissimo intreccio tra resistenza e progetto, nel mutato rapporto col tempo determinato dalla condizione carceraria: la scrittura diviene per il prigioniero una forma di resistenza in primo luogo perch&eacute; consente di reinserire il tempo in una dimensione progettuale, in una tensione costruttiva. Non solo, dunque, la necessit&agrave;, l'assillo di trovare un soggetto che centralizzi la propria vita interiore come forma di resistenza a quel processo molecolare di autodistruzione che pu&ograve; essere indotto dalla routine carceraria. La scrittura diviene anche &ndash; appunto &laquo;f&uuml;r ewig&raquo; &ndash; forma di resistenza alla morte, una forma di &laquo;immortalit&agrave;&raquo; intesa &laquo;in un senso realistico e storicistico, cio&egrave; come una necessaria sopravvivenza delle nostre azioni utili e necessarie e come un incorporarsi di esse, all'infuori della nostra volont&agrave;, al processo storico universale&raquo; (LC 734, a Tania, 24 luglio 1933). In questo senso i riferimenti letterari, cos&igrave; come l'aggettivo &laquo;disinteressato&raquo;, che nei passaggi successivi G. usa, a &ldquo;tradurre&rdquo; quel &ldquo;per sempre&rdquo;, in chiave esplicativa del suo &laquo;f&uuml;r ewig&raquo;, non valgono a suggerire un ripiegamento estetico, e ancor meno un disimpegno, ma al contrario, per il G. in carcere, la forma possibile di una presenza, di un intervento, di una funzione nella storia: un piano di studi come piano d'azione, una ricerca svincolata da esigenze immediatistiche come strumento della battaglia egemonica nella guerra di posizione, un dialogo differito, probabilmente consegnato alla posterit&agrave;, in assenza di interlocutori, nell'impossibilit&agrave; di un dialogo immediato (Francese 2009). In una lettera del 1932 G. chiarir&agrave; che &laquo;&ldquo;disinteressata&rdquo;&raquo; &ndash; riferito all'attivit&agrave; scientifica o artistica &ndash; &laquo;non vuol dire campata nelle nuvole&raquo;, ma &laquo;&ldquo;interessata&rdquo; nel senso non immediato e meccanico della parola&raquo; (LC 555-6, a Iulca, 28 marzo 1932). Lo studio disinteressato &egrave; per G. anche una difficolt&agrave; &ndash; quella, si potrebbe dire, del &ldquo;filosofo democratico&rdquo; privato del suo interlocutore &ndash; a lui presente non solo all'inizio della scrittura dei Q, ma ancora nel 1930: &laquo;Sar&agrave; perch&eacute; tutta la mia formazione intellettuale &egrave; stata di ordine polemico; anche il pensare &ldquo;disinteressatamente&rdquo; mi &egrave; difficile, cio&egrave; lo studio per lo studio. Solo qualche volta, ma di rado, mi capita di dimenticarmi in un determinato ordine di riflessioni, e di trovare per dir cos&igrave;, nelle cose in s&eacute; l'interesse per dedicarmi alla loro analisi. Ordinariamente mi &egrave; necessario pormi da un punto di vista dialogico o dialettico, altrimenti non sento nessuno stimolo intellettuale. Come ti ho detto una volta, non mi piace tirar sassi nel buio; voglio sentire un interlocutore o un avversario in concreto&raquo; (LC 374, a Tatiana, 15 dicembre 1930). Dunque, da un lato l'impossibilit&agrave; di uno sviluppo dialogico della ricerca, dall'altro la possibilit&agrave; di uno studio svincolato da esigenze immediatistiche, conducono a un mutamento della qualit&agrave; dialettica dell'intervento, della scrittura gramsciana. Nell'enunciare il primo dei quattro temi che costituiscono il nucleo programmatico dei Q, l'autore parla della necessit&agrave; di &laquo;una ricerca sulla formazione dello spirito pubblico in Italia nel secolo scorso; in altre parole, una ricerca sugli intellettuali italiani, le loro origini, i loro raggruppamenti secondo le correnti della cultura, i loro diversi modi di pensare&raquo; e, alludendo al &laquo;rapidissimo e superficialissimo [...] scritto sull'Italia meridionale e sulla importanza di B. Croce&raquo;, dichiara di voler &laquo;svolgere ampiamente&raquo; il nucleo della tesi &laquo;allora abbozzato, da un punto di vista &ldquo;disinteressato&rdquo;, &ldquo;f&uuml;r ewig&rdquo;&raquo; (LC 55-6, a Tania, 19 marzo 1927). Nell'affermare di voler sviluppare la riflessione svolta in Alcuni temi della quistione meridionale (1926) in una ricerca sugli intellettuali italiani, egli enuclea solo il riferimento alla figura di Benedetto Croce. Polemizzando con Bucharin e con la torsione immediatistica del Saggio, che aveva ignorato la differenza tra fronte politico-militare e fronte ideologico, che richiede il superamento non dei punti pi&ugrave; deboli, ma dei punti pi&ugrave; alti della filosofia avversaria, G. richiamer&agrave; la necessit&agrave; di &laquo;riferirsi solo ai grandi intellettuali avversari e magari ad uno solo di essi&raquo; e di non confondere &laquo;il giornale col libro, la polemica quotidiana con il lavoro scientifico&raquo; (<a href='http://dl.gramsciproject.org/quaderno/7/nota/26' target='_blank' class='link-to-note'>Q 7, 26</a>, 875). Dunque, la ricerca gramsciana all'altezza dei Q, ormai integralmente collocata sul fronte ideologico, si d&agrave; come progetto e si assegna come funzione storica non la polemica, ma il superamento dialettico dei punti pi&ugrave; alti della filosofia avversaria: una ricerca &laquo;f&uuml;r ewig&raquo; in quanto si assegna una funzione storica progressiva, che si traduce in primo luogo nella costruzione dell'Anti-Croce o, si potrebbe anche dire, nel ripensare la filosofia della prassi come superamento dell'etico-politico crociano. Nell'enunciare il successivo punto del programma dei Q &ndash; &laquo;uno studio di linguistica comparata! Niente meno. Ma che cosa potrebbe essere pi&ugrave; &ldquo;disinteressato&rdquo; e f&uuml;r ewig di ci&ograve;?&raquo; (LC 56, a Tania, 19 marzo 1927) &ndash; G. sembra dare anche una flessione autoironica all'espressione &laquo;f&uuml;r ewig&raquo;, quasi a difendersi da un'ipotetica reazione negativa della destinataria: &laquo;Ti far&ograve; orripilare, cara Tania, con questa mia lettera!&raquo;. Ma in realt&agrave;, sottolinea G., dopo aver enunciato gli altri due nuclei del programma (il teatro di Pirandello e i romanzi d'appendice), &laquo;a chi bene osservi, tra questi quattro argomenti esiste omogeneit&agrave;: lo spirito popolare creativo, nelle sue diverse fasi e gradi di sviluppo, &egrave; alla base di essi in misura uguale&raquo; (<a href='http://dl.gramsciproject.org/quaderno/7/nota/26' target='_blank' class='link-to-note'>ivi</a>, 56-7). A confermare l'esigenza di centralizzazione e la tensione sistematica che connotano il progetto dei Q.</p></body></html>