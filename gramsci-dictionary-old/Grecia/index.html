<html><head><title>Gramsci Dictionary: Grecia</title></head><body><p> La Grecia che compare nei Q &egrave; soprattutto il paese dell'antichit&agrave;, spesso paragonato al presente. I personaggi e i miti della cultura classica, omerici e posteriori, rimangono nell'immaginario collettivo anche perch&eacute; sono &laquo;essenzialmente popolari in ogni paese&raquo; (<a href='http://dl.gramsciproject.org/quaderno/9/nota/66' target='_blank' class='link-to-note'>Q 9, 66</a>, 1137). La nuova cultura contemporanea, ancora da costruire a livello europeo e mondiale &laquo;in una unit&agrave; dialettica&raquo;, deve fondere gli elementi popolari con l'Illuminismo e, al tempo stesso, con la classicit&agrave; del Rinascimento, ma anche della cultura greca antica (<a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1233). La cultura prodotta dalla filosofia della praxis &egrave; assediata da quella tradizionale, &laquo;robusta&raquo; e &laquo;pi&ugrave; raffinata&raquo; nei suoi confronti, situazione paragonabile alla cultura del &laquo;rozzo vincitore romano&raquo; davanti a quella greca (<a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>, 1435). Gli &laquo;&ldquo;Epigoni&rdquo;&raquo; che portarono a compimento l'impresa dei &laquo;&ldquo;Sette a Tebe&rdquo;&raquo; (<a href='http://dl.gramsciproject.org/quaderno/8/nota/50' target='_blank' class='link-to-note'>Q 8, 50</a>, 972) stanno metaforicamente per le forze progressiste cui tocca completare il lavoro, iniziato dai classici del marxismo, di conquistare l'avversario. Analogamente alla Roma antica, la cui filosofia consisteva nelle dottrine giuridiche e nella pratica politica, cio&egrave; in una traduzione della cultura greca (<a href='http://dl.gramsciproject.org/quaderno/15/nota/64' target='_blank' class='link-to-note'>Q 15, 64</a>, 1829), le nuove forze del progresso devono tradurre criticamente la cultura contemporanea, ovvero la cultura dell'avversario. A parte un riferimento agli accordi stipulati durante la Grande guerra, secondo i quali all'Italia spettava &laquo;l'intera sovranit&agrave; del Dodecanneso&raquo; (<a href='http://dl.gramsciproject.org/quaderno/2/nota/19' target='_blank' class='link-to-note'>Q 2, 19</a>, 174), i Q contengono solo un accenno alla Grecia moderna. Visto che il territorio greco &egrave; &laquo;sparpagliato in un sistema di isole&raquo;, la conseguente assenza da casa per lunghi periodi della popolazione marinaia, con l'aggiunta della passivit&agrave; dei contadini, facilita i colpi militari. Ci&ograve; nonostante, secondo G., &laquo;l'esperienza del governo militare non ha creato una ideologia politica e sociale permanente e formalmente organica&raquo; (<a href='http://dl.gramsciproject.org/quaderno/13/nota/23' target='_blank' class='link-to-note'>Q 13, 23</a>, 1609).</p></body></html>