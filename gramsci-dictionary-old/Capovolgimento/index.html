<html><head><title>Gramsci Dictionary: Capovolgimento</title></head><body><p> Vi &egrave; capovolgimento quando un nuovo modo di produzione subentra all'altro, non quando il modo capitalistico accentua le sue capacit&agrave; innovative: &laquo;il Lanino afferma che in America &egrave; avvenuto &ldquo;un capovolgimento completo di quelli che sino allora erano stati i criteri economici fondamentali della produzione industriale. La legge della domanda e dell'offerta rinunziata nelle paghe. Il costo di produzione diminuito pure aumentando queste&rdquo;. Non &egrave; stato rinunziato nulla: il Lanino non ha compreso che la nuova tecnica basata sulla razionalizzazione e il taylorismo ha creato una nuova e originale qualifica psico-tecnica e che gli operai di tale qualifica non solo sono pochi, ma sono ancora in divenire&raquo; (<a href='http://dl.gramsciproject.org/quaderno/2/nota/138' target='_blank' class='link-to-note'>Q 2, 138</a>, 274). Vi pu&ograve; essere capovolgimento anche nei confronti della propria precedente formazione filosofica: &laquo;il Croce, secondo me, ha viva la coscienza che tutti i movimenti di pensiero moderni portano a una rivalutazione trionfale del materialismo storico, cio&egrave; al capovolgimento della posizione tradizionale del problema filosofico e alla morte della filosofia intesa nel modo tradizionale&raquo;  (<a href='http://dl.gramsciproject.org/quaderno/1/nota/132' target='_blank' class='link-to-note'>Q 1, 132</a>, 119; v. anche <a href='http://dl.gramsciproject.org/quaderno/10-II/nota/59%20IV' target='_blank' class='link-to-note'>Q 10 II, 59.IV</a>, 1355). Marx, capovolgendo l'impianto hegeliano, ne aveva nondimeno &ldquo;tradotto&rdquo; un nucleo vitale nella nuova concezione &ldquo;immanentistica&rdquo;. Il primo Croce non tentava a sua volta di &ldquo;ritradurre&rdquo; in termini speculativi lo stesso marxismo? In seguito, si pente: &laquo;Il recente atteggiamento del Croce verso la filosofia della praxis [...] non &egrave; solo un rinnegamento (anzi un capovolgimento) della prima posizione assunta dal Croce prima del 1900 [...] non giustificato logicamente, ma &egrave; anche un rinnegamento, anch'esso non giustificato, della sua propria filosofia passata (almeno di una parte cospicua di essa) in quanto il Croce era un filosofo della praxis &ldquo;senza saperlo&rdquo;&raquo; (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1298). Anche il sociologismo presume di poter &ldquo;capovolgere&rdquo; la prospettiva storicistica, introducendovi una ricerca di costanti infallibili o di regolarit&agrave; uniformi mutuata dal metodo delle scienze naturali: invero, la &laquo;ricerca di leggi, di linee costanti, regolari, uniformi &egrave; legata a una esigenza, concepita in modo un po' puerile e ingenuo, di risolvere perentoriamente il problema pratico della prevedibilit&agrave; degli accadimenti storici. Poich&eacute; &ldquo;pare&rdquo;, per uno strano capovolgimento delle prospettive, che le scienze naturali diano la capacit&agrave; di prevedere l'evoluzione dei processi naturali, la metodologia storica &egrave; stata concepita &ldquo;scientifica&rdquo; solo se e in quanto abilita astrattamente a &ldquo;prevedere&rdquo; l'avvenire della societ&agrave;&raquo; (<a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1403).</p></body></html>