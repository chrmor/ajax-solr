<html><head><title>Gramsci Dictionary: Sinistra-destra</title></head><body><p> Gauche (sinistra) &egrave; parola dapprima riferita a un'ala degli schieramenti parlamentari in Francia a partire da quella grande ri voluzione e dagli sviluppi del giacobinismo, che G. rivaluta nei Q. L'autore non ricorre a espressioni ironiche o aspre quando accenna alla sinistra francese o a quella tedesca che, partendo dalla &ldquo;sinistra hegeliana&rdquo;, arriva alle vicende della pi&ugrave; forte socialdemocrazia europea. &laquo;In Germania il movimento del 48 fallisce per la scarsa concentrazione borghese (la parola d'ordine di tipo giacobino fu data dall'estrema sinistra democratica: &ldquo;rivoluzione in permanenza&rdquo;) e perch&eacute; la quistione del rinnovamento statale &egrave; intrecciata con la quistione nazionale&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2032). G. nota per inciso che in Germania i &laquo;socialdemocratici hanno un giornale umoristico: &ldquo;Lachen links&rdquo; (risa a sinistra)&raquo; (<a href='http://dl.gramsciproject.org/quaderno/2/nota/26' target='_blank' class='link-to-note'>Q 2, 26</a>, 183). Invece in Italia si formavano &laquo;partiti di sinistra, cos&igrave; detti socialistici, ma in realt&agrave; puramente democratici&raquo; (<a href='http://dl.gramsciproject.org/quaderno/8/nota/36' target='_blank' class='link-to-note'>Q 8, 36</a>, 963). E G. fa notare che, in Italia, &laquo;ai moderati appartenevano le maggiori personalit&agrave; della cultura, mentre la sinistra non brillava (salvo poche eccezioni) per troppa seriet&agrave; intellettuale, specialmente nel campo degli studi storici e della pubblicistica di medio grado&raquo; (<a href='http://dl.gramsciproject.org/quaderno/19/nota/53' target='_blank' class='link-to-note'>Q 19, 53</a>, 2074). Accennando a Ferri e a Lombroso, G. sprezza la tendenza &laquo;della sociologia di sinistra in Italia a occuparsi della criminalit&agrave;&raquo; (<a href='http://dl.gramsciproject.org/quaderno/1/nota/27' target='_blank' class='link-to-note'>Q 1, 27</a>, 22). Nel Risorgimento operano &laquo;alcune formazioni fondamentali: i reazionari moderati, municipalisti &ndash;, i neoguelfi &ndash; democrazia cattolica &ndash;, e il partito d'azione &ndash; democrazia liberale di sinistra borghese nazionale &ndash;. Le tre forze sono in lotta fra loro e tutte e tre sono successivamente sconfitte&raquo; (<a href='http://dl.gramsciproject.org/quaderno/8/nota/11' target='_blank' class='link-to-note'>Q 8, 11</a>, 944). La politica italiana, negli anni Settanta, &laquo;piega a sinistra, ossia verso il liberalismo, popolarismo, falsa democrazia&raquo; (<a href='http://dl.gramsciproject.org/quaderno/5/nota/141' target='_blank' class='link-to-note'>Q 5, 141</a>, 673). Con Depretis al governo vanno &laquo;le sinistre, il cui avvento aveva suscitato nel popolo un ribollimento di speranze e di aspettazioni che dovevano essere deluse&raquo; (<a href='http://dl.gramsciproject.org/quaderno/25/nota/1' target='_blank' class='link-to-note'>Q 25, 1</a>, 2280, del 1934). Dopo &laquo;l'odio suscitato nel popolo dal fiscalismo [...] della destra con uomini e frasi di sinistra&raquo;, scrive G., Crispi &laquo;fu il vero uomo della nuova borghesia&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 45). Il giovane G. aveva annotato la frase di Crispi: &laquo;La monarchia ci unisce&raquo; (Tradizione monarchica, 14 marzo 1920, in ON 465). &laquo;L'antica Sinistra mor&igrave; il giorno che Mordini e Crispi non vollero dimettersi, come molti dei loro compagni, per le cose di Sicilia [...]. Ne' programmi di quel tempo non pi&ugrave; traccia di odio napoleonico, di agitazioni di piazza, di insurrezioni&raquo; (<a href='http://dl.gramsciproject.org/quaderno/8/nota/5' target='_blank' class='link-to-note'>Q 8, 5</a>, 939). Dal canto suo, il &laquo;Nittismo aveva due aspetti: plutocratico, legato all'industria protetta e di sinistra&raquo; (<a href='http://dl.gramsciproject.org/quaderno/1/nota/116' target='_blank' class='link-to-note'>Q 1, 116</a>, 104). Il giovane G. aveva definito &laquo;finanziere F. S. Nitti&raquo; (Il regime dei pasci&agrave;, 28 luglio 1918, in NM 217) e &laquo;Nitti parolaio&raquo; (La censura, 4 novembre 1918, <a href='http://dl.gramsciproject.org/quaderno/1/nota/116' target='_blank' class='link-to-note'>ivi</a>, 389) e aveva scritto: &laquo;L'on Nitti promuove l'accordo tra le banche&raquo; (Prete Pero, 19 luglio 1918, <a href='http://dl.gramsciproject.org/quaderno/1/nota/116' target='_blank' class='link-to-note'>ivi</a>, 190). Nei Q G. scrive che alcuni politici di sinistra dividevano &laquo;gli industriali liberisti da quelli protezionisti ecc., invitando a scegliere tra queste due categorie. Ma si potevano esse dividere, oppure i loro interessi non erano gi&agrave; strettamente connessi attraverso le banche e tendevano sempre pi&ugrave; a connettersi attraverso i gruppi finanziari e i cartelli industriali? Occorreva quindi, se si voleva creare una forza politica &ldquo;liberista&rdquo; efficiente, non proporsi fini irraggiungibili, quali questo di dividere il campo industriale e dare a una parte di esso l'egemonia sulle masse popolari (specialmente sui contadini), ma tendere a creare un blocco fra le classi popolari, con l'egemonia di quella pi&ugrave; avanzata storicamente&raquo; (<a href='http://dl.gramsciproject.org/quaderno/8/nota/72' target='_blank' class='link-to-note'>Q 8, 72</a>, 982-3). La pi&ugrave; avanzata &egrave;, ovviamente, la classe operaia. La diagnosi di G. sul rapporto tra destra e sinistra nell'Italia post-unitaria contiene persino le parole &laquo;marasma&raquo; e &laquo;catastrofe&raquo;, scagionando invece il &laquo;regime parlamentare&raquo; in quanto tale, che anzi palesa ai cittadini i mali altrimenti occultati o insinuati nel (cos&igrave; da G. designato altrove) &laquo;parlamentarismo nero&raquo;, ossia la lotta tra fazioni all'interno di un partito totalitario. Di demagogia parlano i &laquo;partiti di destra, in polemica coi partiti di sinistra, sebbene siano i partiti di destra ad aver sempre esercitato la peggiore demagogia&raquo; (<a href='http://dl.gramsciproject.org/quaderno/1/nota/119' target='_blank' class='link-to-note'>Q 1, 119</a>, 112). &laquo;I libri dei &ldquo;destri&rdquo; dipingono la corruzione politica e morale nel periodo della sinistra [...]. Risulta che non c'&egrave; stato nessun cambiamento essenziale nel passaggio dalla Destra alla Sinistra: il marasma in cui si trova il paese non &egrave; dovuto al regime parlamentare (che forse rende solo pubblico ci&ograve; che prima rimaneva nascosto o quasi) ma alla debolezza generale della classe dirigente, e alla grande miseria del paese. [...] a sinistra il paese misero, arretrato, ignorante, esprime sia pure in forma sporadica una serie di tendenze sovversive anarcoidi&raquo; (<a href='http://dl.gramsciproject.org/quaderno/9/nota/89' target='_blank' class='link-to-note'>Q 9, 89</a>, 1155). &laquo;La debolezza teorica, la nessuna stratificazione e continuit&agrave; storica della tendenza di sinistra, sono state una delle cause della catastrofe&raquo; (<a href='http://dl.gramsciproject.org/quaderno/3/nota/45' target='_blank' class='link-to-note'>Q 3, 45</a>, 323). Idealit&agrave; intellettualistiche e sovversivismi sterili procedono insieme. &laquo;La parola &ldquo;ideale&rdquo; &egrave; complementare a quella di &ldquo;sovversivo&rdquo;: &egrave; la formula utile per fare delle frasi ai piccoli intellettuali che formavano l'organizzazione di sinistra&raquo; (<a href='http://dl.gramsciproject.org/quaderno/6/nota/158' target='_blank' class='link-to-note'>Q 6, 158</a>, 813). Il &laquo;&ldquo;sovversivismo&rdquo; di questi strati ha due facce: verso sinistra e verso destra, ma il volto sinistro &egrave; un mezzo di ricatto: essi vanno sempre a destra nei momenti decisivi e il loro &ldquo;coraggio&rdquo; disperato preferisce sempre avere i carabinieri come alleati&raquo; (<a href='http://dl.gramsciproject.org/quaderno/3/nota/46' target='_blank' class='link-to-note'>Q 3, 46</a>, 325). Il disprezzo di G. si manifesta anche in altre notazioni forse eccessive. Ad esempio: &laquo;Si &egrave; saputo che in qualche posto, circa un decimo degli iscritti ai partiti di sinistra racimolavano una parte dei mezzi per vivere dalle questure, che davano pochi soldi agli informatori data l'abbondanza di essi&raquo; (<a href='http://dl.gramsciproject.org/quaderno/14/nota/10' target='_blank' class='link-to-note'>Q 14, 10</a>, 1664). Vicine al sovversivismo sono &laquo;piccole minoranze non organizzate politicamente alla periferia sinistra, nel proletariato&raquo; (<a href='http://dl.gramsciproject.org/quaderno/5/nota/126' target='_blank' class='link-to-note'>Q 5, 126</a>, 655). In un altro passo, riferendosi a talune tendenze dei primi anni postbellici (e forse, indirettamente, anche a D'Annunzio), G. accenna ai &laquo;molti intellettuali irrequieti e quindi &ldquo;volontari&rdquo; per ogni iniziativa anche la pi&ugrave; bizzarra che sia vagamente sovversiva (a destra o a sinistra)&raquo; (<a href='http://dl.gramsciproject.org/quaderno/9/nota/141' target='_blank' class='link-to-note'>Q 9, 141</a>, 1202).</p></body></html>