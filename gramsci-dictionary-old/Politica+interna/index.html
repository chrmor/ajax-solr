<html><head><title>Gramsci Dictionary: Politica interna</title></head><body><p> La politica interna &egrave; l'espressione di una volont&agrave; politica nazionale da parte di un'&laquo;intera classe&raquo; (<a href='http://dl.gramsciproject.org/quaderno/6/nota/100' target='_blank' class='link-to-note'>Q 6, 100</a>, 775). Essa &laquo;detta le decisioni&raquo; in un determinato paese (<a href='http://dl.gramsciproject.org/quaderno/14/nota/3' target='_blank' class='link-to-note'>Q 14, 3</a>, 1657) e intrattiene con la politica estera un &laquo;rapporto organico&raquo;, anche se talvolta non influisce direttamente su di essa, come nel caso di Napoleone III, il quale aveva due politiche, reazionaria all'interno e liberale all'estero (<a href='http://dl.gramsciproject.org/quaderno/8/nota/141' target='_blank' class='link-to-note'>Q 8, 141</a>, 1028). La politica interna di un paese diventa estera per il paese che subisce un'iniziativa di ordine economico, politico e militare. Strumento essenziale per definire una politica interna &egrave; l'opinione pubblica. Per G. &laquo;la lotta per il monopolio degli organi dell'opinione pubblica: giornali, partiti, parlamento&raquo; &egrave; un problema di politica interna (<a href='http://dl.gramsciproject.org/quaderno/7/nota/83' target='_blank' class='link-to-note'>Q 7, 83</a>, 915). L'obiettivo di chi possiede le leve della politica interna &egrave; modellare &laquo;l'opinione e quindi la volont&agrave; politica nazionale, disponendo i discordi in un pulviscolo individuale e disorganico&raquo; (<a href='http://dl.gramsciproject.org/quaderno/7/nota/83' target='_blank' class='link-to-note'>ibid.</a>). G. distingue la politica interna italiana da quella tedesca. In Italia, &laquo;gli affari reali sono nelle mani dei funzionari specializzati, uomini indubbiamente di valore e di capacit&agrave; dal punto di vista tecnico-professionale burocratico, ma senza legami continuati con l'&ldquo;opinione pubblica&rdquo;, cio&egrave; con la vita nazionale&raquo; (<a href='http://dl.gramsciproject.org/quaderno/14/nota/47' target='_blank' class='link-to-note'>Q 14, 47</a>, 1705). In Germania, invece, &laquo;dietro la burocrazia c'erano gli Junker, una classe sociale sia pure mummificata e mutilata, mentre in Italia una forza di tal genere non esisteva: la burocrazia italiana pu&ograve; essere paragonata alla burocrazia papale, o meglio ancora, alla burocrazia cinese dei mandarini&raquo; (<a href='http://dl.gramsciproject.org/quaderno/14/nota/47' target='_blank' class='link-to-note'>ibid.</a>). Per questa ragione, a differenza di quella tedesca, &laquo;la monarchia italiana &egrave; stata essenzialmente una &ldquo;monarchia burocratica&rdquo; e il re il primo dei funzionari, nel senso che la burocrazia era la sola forza &ldquo;unitaria&rdquo; del paese, permanentemente &ldquo;unitaria&rdquo;&raquo; (<a href='http://dl.gramsciproject.org/quaderno/14/nota/47' target='_blank' class='link-to-note'>ibid.</a>).</p></body></html>