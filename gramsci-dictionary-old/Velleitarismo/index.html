<html><head><title>Gramsci Dictionary: Velleitarismo</title></head><body><p> G. usa l'appellativo &laquo;velleitario&raquo; per descrivere l'atteggiamento dello scrittore Alfredo Oriani, esaltato dal fascismo come precursore: un &laquo;tratto mi pare fondamentale del carattere di Oriani, che era un velleitario, sempre scontento di tutti perch&eacute; nessuno riconosceva il suo genio e che, in fondo, rinunziava a combattere per imporsi, cio&egrave; aveva egli stesso una ben strana stima di s&eacute;&raquo; (<a href='http://dl.gramsciproject.org/quaderno/4/nota/68' target='_blank' class='link-to-note'>Q 4, 68</a>, 512). Le caratteristiche di Oriani definiscono il concetto pi&ugrave; generale di velleitarismo: &laquo;mancava di volont&agrave;, di attitudini pratiche, e voleva influire sulla vita politica e morale della nazione [...] voleva esser riconosciuto &ldquo;genio&rdquo;, &ldquo;capo&rdquo;, &ldquo;maestro&rdquo;, per [un] diritto divino da lui affermato perentoriamente&raquo; (<a href='http://dl.gramsciproject.org/quaderno/6/nota/68' target='_blank' class='link-to-note'>Q 6, 68</a>, 736). Questa attitudine a contestare platealmente le ingiustizie senza la volont&agrave; concreta di affrontarle, senza accettare l'impegno che ne consegue, &egrave; da G. fortemente stigmatizzata. La filosofia della praxis deve invece agire in maniera del tutto diversa: quando arriva al &laquo;punto in cui essa si attualizza, vive storicamente, cio&egrave; socialmente e non pi&ugrave; solo nei cervelli individuali, cessa dall'essere &ldquo;arbitraria&rdquo; e diventa necessaria-razionale-reale [...]. Contro il titanismo di maniera, il velleitarismo, l'astrattismo occorre avvertire la necessit&agrave; di essere &ldquo;sobri&rdquo; nelle parole e negli atteggiamenti esteriori, appunto perch&eacute; ci sia pi&ugrave; forza nel carattere e nella volont&agrave; concreta&raquo; (<a href='http://dl.gramsciproject.org/quaderno/10-II/nota/28' target='_blank' class='link-to-note'>Q 10 II, 28</a>, 1266-7). Anche nelle LC G. far&agrave; riferimento a questo termine: &laquo;in verit&agrave; niente mi irrita pi&ugrave; del &ldquo;velleitarismo&rdquo; che soppianta la volont&agrave; concreta [...]. Ho conosciuto, specialmente all'Universit&agrave;, parecchi tipi di velleitari e ne ho seguito il processo tragicomico di esistenza&raquo; (LC 316, a Tania, 10 marzo 1930).</p></body></html>