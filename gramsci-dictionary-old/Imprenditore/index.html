<html><head><title>Gramsci Dictionary: Imprenditore</title></head><body><p> In un'importante nota del Q 4 G. afferma che &laquo;ogni gruppo sociale [...] crea insieme, organicamente, un ceto o pi&ugrave; ceti di intellettuali che gli danno omogeneit&agrave; e consapevolezza della propria funzione&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 474-5) nel campo economico, in quello sociale e politico (v. Testo C: <a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1513). Pertanto l'imprenditore capitalistico non solo &laquo;crea con s&eacute; il tecnico dell'industria, lo scienziato dell'economia politica, l'organizzatore di una nuova cultura, di un nuovo diritto, ecc. ecc.&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>ibid.</a>), ma &egrave; anche un intellettuale: egli dovrebbe possedere infatti, secondo l'autore dei Q, delle capacit&agrave; tecniche di tipo intellettuale che gli consentano di essere un &laquo;organizzatore di masse d'uomini&raquo;, &laquo;nella &ldquo;fiducia&rdquo; dei risparmiatori della sua azienda&raquo;, &laquo;dei compratori della sua merce, ecc.&raquo;, nonch&eacute; un organizzatore della &laquo;societ&agrave; in generale, in tutto il suo complesso organismo di servizi, fino all'organismo statale&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>ibid.</a>), affinch&eacute; si possano creare le condizioni adeguate all'espansione della sua classe, o almeno dovrebbe saper selezionare i &laquo;&ldquo;commessi&rdquo;&raquo;, gli impiegati specializzati che si occupino dei rapporti esterni (<a href='http://dl.gramsciproject.org/quaderno/12/nota/1' target='_blank' class='link-to-note'>ibid.</a>). D'altronde per G. gli intellettuali di tipo urbano hanno un legame piuttosto stretto con l'industria e le sue fortune. Se gli alti intellettuali finiscono per confondersi sempre pi&ugrave; spesso col &laquo;vero e proprio stato maggiore &ldquo;organico&rdquo; dell'alta classe industriale&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 477), in generale gli intellettuali urbani &laquo;mettono in rapporto, articolandola, la massa strumentale con l'imprenditore, elaborano l'esecuzione immediata del piano di produzione stabilito dello stato maggiore dell'industria, controllandone le fasi lavorative elementari&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1520). Gli imprenditori commerciali e industriali che erano tra le file dei moderati sono d'altra parte un'esemplificazione di quegli intellettuali che si possono dire &laquo;&ldquo;condensati&rdquo; gi&agrave; naturalmente dall'organicit&agrave; dei loro rapporti con i gruppi sociali di cui erano l'espressione&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2012), dacch&eacute; in loro vi &egrave; l'identit&agrave; di rappresentato e rappresentante.</p></body></html>