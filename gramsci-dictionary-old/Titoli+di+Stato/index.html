<html><head><title>Gramsci Dictionary: Titoli di Stato</title></head><body><p> Nell'ambito dell'ampia riflessione sulle fortune delle teorie corporativiste, G. nota che l'intensificazione dell'emissione e della vendita dei titoli di Stato costituisce l'azione principale con cui il governo italiano intende fronteggiare gli effetti della depressione economica e della caduta del mercato azionario, iniziati con la crisi del 1929. Con l'acquisto di questi prodotti finanziari, che garantiscono limitati ma sicuri guadagni, la massa dei piccoli e medi risparmiatori rafforza la sua tradizionale diffidenza nei confronti del sistema capitalistico privato, riponendo invece fiducia nello Stato, che diviene cos&igrave; soggetto attivo dell'economia del paese. Attraverso i titoli si forma una vera e propria &ldquo;holding statale&rdquo;, che investe a medio e/o lungo termine il risparmio nell'attivit&agrave; privata e nell'industria. Tuttavia, secondo G., per &laquo;necessit&agrave; economiche imprescindibili&raquo; lo Stato non dovrebbe limitarsi a esercitare semplicemente il ruolo dell'investitore e neppure quello del puro controllore, ma dovrebbe intervenire attivamente nei confronti dell'apparato produttivo, riorganizzandolo e modernizzandolo &laquo;parallelamente all'aumento della popolazione e dei bisogni collettivi&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>Q 22, 14</a>, 2176). &Egrave; questa, per il pensatore sardo, la dimostrazione che in Italia l'indirizzo corporativo non &egrave; nato per assecondare i rivolgimenti delle condizioni tecniche dell'industria e neppure le istanze di una nuova politica economica, ma per rispondere alle &laquo;esigenze di una polizia economica&raquo; (<a href='http://dl.gramsciproject.org/quaderno/22/nota/24' target='_blank' class='link-to-note'>Q 22, 24</a>, 2156). In realt&agrave;, l'idea di uno Stato corporativo che ha il suo blocco economico-sociale di riferimento nella &laquo;plutocrazia&raquo; e al contempo nella &laquo;piccola gente&raquo; &egrave; possibile, ad esempio, in Francia, dove esiste una &laquo;piccola e media propriet&agrave; coltivatrice&raquo;, la quale affianca un ceto di &laquo;redditieri piccolo-borghesi&raquo; (<a href='http://dl.gramsciproject.org/quaderno/22/nota/14' target='_blank' class='link-to-note'>Q 22, 14</a>, 2177). Non &egrave; invece possibile in una realt&agrave; come quella italiana, dove i risparmiatori sono del tutto separati dal mondo della produzione e del lavoro. Ne deriva un costo sociale particolarmente elevato del risparmio, risultato pressoch&eacute; esclusivo dello sfruttamento parassitario del lavoro, specie quello agricolo.</p></body></html>