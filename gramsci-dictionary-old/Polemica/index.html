<html><head><title>Gramsci Dictionary: Polemica</title></head><body><p> In una nota del Q 8 G. si chiede a chi giovino le polemiche, in specie quelle personali, e risponde: &laquo;A quelli che vogliono ridurre le quistioni di principio e generali a schermaglie e bizze particolari, a casi di ambizione individuale, a trastulli letterari e artistici (quando sono letterari e artistici)&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>Q 8, 71</a>, 982). A subire di solito gli effetti negativi delle polemiche &egrave; il pubblico, che da esse ricava un profondo senso di disorientamento. Infatti il pubblico, che dovrebbe essere parte in causa nelle polemiche, viene ridotto a semplice spettatore &laquo;di una lotta di gladiatori&raquo; dalla quale &laquo;si aspetta i &ldquo;bei colpi&rdquo;, in s&eacute; e per s&eacute;&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>ibid.</a>). In sostanza l'oggetto stesso della polemica &egrave; degradato a &laquo;gioco &ldquo;sportivo&rdquo;&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>ibid.</a>). Soprattutto nelle polemiche personali, affinch&eacute; non siano ridotte appunto a un gioco che genera estraneit&agrave; e non partecipazione, &laquo;bisogna [...] ottenere che il pubblico senta che &ldquo;de te fabula narratur&rdquo;&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>ibid.</a>). Prendendo spunto da un articolo di Volpicelli, in cui Papini veniva attaccato come rappresentante di certo ondivagismo tipico di alcuni intellettuali dell'epoca e, di conseguenza, si escludeva la possibilit&agrave; che potesse avere in qualche modo &laquo;conquistato un posticino nella storia della letteratura dentro il capitolo &ldquo;i polemisti&rdquo;&raquo; (sono parole di Volpicelli riportate in <a href='http://dl.gramsciproject.org/quaderno/17/nota/13' target='_blank' class='link-to-note'>Q 17, 13</a>, 1918), G. propone Papini quale esempio di &laquo;polemista &ldquo;puro&rdquo;, [...] boxeur di professione delle parole qualsiasi&raquo; (<a href='http://dl.gramsciproject.org/quaderno/17/nota/13' target='_blank' class='link-to-note'>ibid.</a>), che si definisce &ldquo;polemista cattolico&rdquo; senza far intendere se a lui &laquo;interessi pi&ugrave; il sostantivo o l'aggettivo&raquo; (<a href='http://dl.gramsciproject.org/quaderno/17/nota/13' target='_blank' class='link-to-note'>ibid.</a>). &laquo;Il polemista &egrave; polemista di una concezione del mondo&raquo; (<a href='http://dl.gramsciproject.org/quaderno/17/nota/13' target='_blank' class='link-to-note'>ibid.</a>), anche se dovesse trattarsi della concezione del mondo di Pulcinella, ma questo non &egrave; il caso di Papini, il cui funambolico verbalismo conduce il lettore alla conclusione che il suo &laquo;cattolicismo [...] &egrave; un vestito da clown, non la &ldquo;pelle&rdquo; formata dal suo sangue &ldquo;rinnovato&rdquo;&raquo; (<a href='http://dl.gramsciproject.org/quaderno/17/nota/13' target='_blank' class='link-to-note'>ibid.</a>).</p></body></html>