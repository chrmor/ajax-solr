<html><head><title>Gramsci Dictionary: Oratoria</title></head><body><p> Per G. l'oratoria &egrave; una modalit&agrave; demagogica, dunque antidemocratica, di comunicazione politica: &laquo;demagogia vuol dire [...] servirsi delle masse popolari, delle loro passioni sapientemente eccitate e nutrite [...] Il &ldquo;demagogo&rdquo; deteriore [...] vuole entrare in rapporto con le masse direttamente (plebiscito, ecc., grande oratoria, colpi di scena, apparato coreografico fantasmagorico [...])&raquo; (<a href='http://dl.gramsciproject.org/quaderno/6/nota/97' target='_blank' class='link-to-note'>Q 6, 97</a>, 772). Sulla scorta delle tesi &ndash; conosciute indirettamente &ndash; di Thomas B. Macaulay sugli oratori attici, G. torna a pi&ugrave; riprese (<a href='http://dl.gramsciproject.org/quaderno/1/nota/122' target='_blank' class='link-to-note'>Q 1, 122</a>, 113; <a href='http://dl.gramsciproject.org/quaderno/1/nota/153' target='_blank' class='link-to-note'>Q 1, 153</a>, 135; <a href='http://dl.gramsciproject.org/quaderno/4/nota/18' target='_blank' class='link-to-note'>Q 4, 18</a>, 439; <a href='http://dl.gramsciproject.org/quaderno/8/nota/113' target='_blank' class='link-to-note'>Q 8, 113</a>, 1008; <a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1406) sul rapporto tra oralit&agrave; e scrittura, raffrontandolo soprattutto ai problemi pedagogici che pone la creazione di &laquo;una nuova cultura su una base sociale nuova, che non ha tradizioni come la vecchia classe degli intellettuali&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>Q 16, 21</a>, 1892). La &laquo;labilit&agrave; della base culturale di alcuni gruppi sociali come gli operai di citt&agrave;&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>ivi</a>, 1889) non pu&ograve; essere affrontata esaltando lo strumento retorico del convincimento immediato, che favorisce gli &laquo;errori di logica formale&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>ivi</a>, 1891) e forme superficiali di aggregazione. &laquo;Anche oggi la comunicazione parlata &egrave; un mezzo di diffusione ideologica che ha una rapidit&agrave;, un'area d'azione e una simultaneit&agrave; emotiva enormemente pi&ugrave; vaste della comunicazione scritta (il teatro, il cinematografo e la radio, con la diffusione di altoparlanti nelle piazze, battono tutte le forme di comunicazione scritta, dal libro, alla rivista, al giornale, al giornale murale) ma in superficie, non in profondit&agrave;&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>ibid.</a>). Ci&ograve; che occorre sviluppare sono invece quei &laquo;modi del pensare&raquo; che sono &laquo;elementi acquisiti e non innati&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>ivi</a>, 1892) e che soli possono garantire la solidit&agrave; del legame politico cos&igrave; costituito. Per questo motivo tanto pi&ugrave; grave &egrave; il fatto che non solo il Saggio popolare &laquo;risente [...] di tutte le deficienze della conversazione, della faciloneria argomentativa dell'oratoria&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>ivi</a>, 1891), ma che l'autore ricordi &laquo;nella prefazione [...] quasi a titolo di onore, l'origine &ldquo;parlata&rdquo; della sua opera&raquo; (<a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1406).</p></body></html>