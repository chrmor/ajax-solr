<html><head><title>Gramsci Dictionary: Lao-Tse</title></head><body><p> Lao-Tse &egrave; il vecchio saggio cinese, quasi contemporaneo di Confucio ma filosoficamente agli antipodi. Secondo le fonti di G., Confucio &egrave; &laquo;nobile, colto, speculativo&raquo;, un uomo di Stato per il quale la volont&agrave; umana entra nella &laquo;produzione e determinazione del fatto politico&raquo;. Lao-Tse, al contrario, &egrave; &laquo;popolare, audace, fantasioso&raquo;, &laquo;sconsiglia l'attivit&agrave; pubblica&raquo; e crede che tutti i fatti, &laquo;senza eccezione, si facciano da s&eacute;&raquo;. Confucio richiama i regnanti e il popolo &laquo;agli esempi del buon tempo antico&raquo;, mentre Lao-Tse sogna &laquo;lo stato virgineo di natura&raquo; (<a href='http://dl.gramsciproject.org/quaderno/5/nota/23' target='_blank' class='link-to-note'>Q 5, 23</a>, 563). Metaforicamente la figura di Lao-Tse sta per l'Italia, un &laquo;paese giovanissimo e vecchissimo nello stesso tempo&raquo;, nel quale i rapporti tra intellettuali e popolo-nazione sono da studiare &laquo;sotto l'aspetto della lingua scritta dagli intellettuali&raquo;. Come sede del papato e anche per l'uso del latino, &laquo;legato al cosmopolitismo cattolico&raquo;, l'Italia &egrave; un paese vecchio, diviso linguisticamente in dialetti neolatini, originari del latino volgare. All'epoca dei Comuni il &laquo;volgare illustre&raquo;, elaborato sotto l'egemonia di Firenze, forn&igrave; la base della lingua italiana, la quale rimase una lingua scritta e non parlata fino al distacco novecentesco &laquo;degli intellettuali laici da quelli ecclesiastici&raquo;. L'&laquo;&ldquo;illustre volgare&rdquo;&raquo;, fiorentino di lessico e anche di fonetica ma latino di sintassi, divenne cristallizzato &laquo;allo stesso modo che si era cristallizzato il latino letterario&raquo;. Come conseguenza una frattura rimase &laquo;tra il popolo e gli intellettuali, tra il popolo e la cultura&raquo; (<a href='http://dl.gramsciproject.org/quaderno/3/nota/76' target='_blank' class='link-to-note'>Q 3, 76</a>, 353-4). Osservazione collegata a tale argomento &egrave; che quando, in un paese arretrato, le forze civili si espandono, &laquo;esse non possono creare una nuova originale letteratura&raquo;, ma &egrave; naturale che ci sia un &laquo;&ldquo;calligrafismo&rdquo;&raquo;, uno scetticismo per &laquo;ogni &ldquo;contenuto&rdquo; passionale serio e profondo&raquo;; tale &laquo;&ldquo;calligrafismo&rdquo; sar&agrave; la letteratura organica&raquo; dei &laquo;complessi nazionali, che come Lao-Tse, nascono gi&agrave; vecchi di ottant'anni&raquo; (<a href='http://dl.gramsciproject.org/quaderno/15/nota/20' target='_blank' class='link-to-note'>Q 15, 20</a>, 1778).</p></body></html>