<html><head><title>Gramsci Dictionary: Autobiografia</title></head><body><p> Nella nota intitolata Giustificazione delle autobiografie G. attribuisce valore all'autobiografia in quanto pu&ograve; essere &laquo;concepita &ldquo;politicamente&rdquo;&raquo;. Concepita, cio&egrave;, non sulla base del presupposto narcisistico e individualistico dell'originalit&agrave; (&laquo;si crede che la propria vita sia degna di essere narrata perch&eacute; &ldquo;originale&rdquo;, diversa dalle altre&raquo;), ma col fine di &laquo;aiutare altri a svilupparsi secondo certi modi e verso certi sbocchi&raquo;, raccontando la propria storia in quanto &laquo;simile a quella di mille altre vite&raquo;, ma &laquo;per un &ldquo;caso&rdquo;&raquo; con &laquo;uno sbocco che le altre molte non potevano avere [...] Raccontando si crea questa possibilit&agrave;, si suggerisce il processo, si indica lo sbocco&raquo; (<a href='http://dl.gramsciproject.org/quaderno/14/nota/59' target='_blank' class='link-to-note'>Q 14, 59</a>, 1718). Dunque G. &ldquo;giustifica&rdquo; l'autobiografia in quanto segnata da un fine politico-pedagogico: in tal caso essa assume la valenza o addirittura &laquo;sostituisce&raquo; il &laquo;&ldquo;saggio politico&rdquo; o &ldquo;filosofico&rdquo;&raquo;, poich&eacute; &laquo;descrive in atto ci&ograve; che altrimenti si deduce logicamente. &Egrave; certo che l'autobiografia ha un grande valore storico, in quanto mostra la vita in atto e non solo come dovrebbe essere secondo le leggi scritte o i principii morali dominanti&raquo; (<a href='http://dl.gramsciproject.org/quaderno/14/nota/59' target='_blank' class='link-to-note'>ibid.</a>). L'importanza di questa funzione storicodocumentale, di testimonianza del &ldquo;particulare&rdquo; &egrave; di speciale rilievo in un paese in cui &laquo;la realt&agrave; effettuale &egrave; diversa dalle apparenze, i fatti dalle parole, il popolo che fa dagli intellettuali che interpretano questi fatti&raquo;. Qui l'autobiografia pu&ograve; mostrare la distanza tra &laquo;il meccanismo in atto, nella sua funzione effettuale&raquo;, e la &laquo;legge scritta&raquo; (<a href='http://dl.gramsciproject.org/quaderno/14/nota/64' target='_blank' class='link-to-note'>Q 14, 64</a>, 1723-4), e colmare le lacune della storiografia che, basata essenzialmente sulla legge scritta, non riesce a dar conto dei cambiamenti storici che &laquo;rovesciano la situazione&raquo; poich&eacute; &laquo;manca il documento del come si &egrave; preparato il mutamento &ldquo;molecolarmente&rdquo;, finch&eacute; &egrave; esploso nel mutamento&raquo;: l'autobiografia, come documento di storia materiale, aiuta a comprendere la qualit&agrave; molecolare del processo storico, il rapporto tra formazione individuale e collettiva, il nesso tra mutamento quantitativo e mutamento qualitativo. Nei paesi particolarmente &laquo;&ldquo;ipocriti&rdquo;&raquo; per la distanza tra leggi e costumi &laquo;non abbondano i memorialisti oppure le autobiografie sono &ldquo;stilizzate&rdquo;, strettamente personali e individuali&raquo; (<a href='http://dl.gramsciproject.org/quaderno/14/nota/64' target='_blank' class='link-to-note'>ivi</a>, 1724). &Egrave; quanto avviene in Italia: &laquo;sono rari i biografi e gli autobiografi&raquo; poich&eacute; &laquo;manca l'interesse per l'uomo vivente, per la vita vissuta&raquo;. G. legge tale assenza come &laquo;un altro segno del distacco degli intellettuali italiani dalla realt&agrave; popolare-nazionale&raquo; (<a href='http://dl.gramsciproject.org/quaderno/6/nota/29' target='_blank' class='link-to-note'>Q 6, 29</a>, 707). Dunque, nel riflettere sul problema dell'autobiografia, G. pone elementi di un metodo storico: non si fa &laquo;politica-storia&raquo; (n&eacute; si pu&ograve; scrivere storia) senza connessione tra &laquo;sentire&raquo; e &laquo;comprendere&raquo; (<a href='http://dl.gramsciproject.org/quaderno/11/nota/67' target='_blank' class='link-to-note'>Q 11, 67</a>, 1505). Quando in carcere egli soffre la distanza dalla &laquo;vita di Pietro, di Paolo, di Giovanni&raquo; si chiede: &laquo;mi manca proprio la sensazione molecolare: come potrei, anche sommariamente, percepire la vita del tutto complesso?&raquo; (LC 222, a Giulia, 19 novembre 1928). Il molecolare, allora, come metodo storico: insieme metodo della conoscenza (non si comprende la storia se non attraverso i mutamenti molecolari) e della trasformazione (sia individuale che collettiva). Non si comprende, cio&egrave;, la storia senza autobiografie e, al contempo, l'autobiografia &egrave; comprensione della propria funzione molecolare nel processo storico di trasformazione. &Egrave; allora il metodo filologico appreso alla scuola di Torino che diviene &laquo;metodo umano&raquo; (Debenedetti 1991, 264). Non a caso G. si sofferma, nella riflessione sulle riviste, sull'importanza delle &laquo;autobiografie politico-intellettuali&raquo; come momento di &laquo;grande efficacia formativa&raquo;: utili a descrivere le &laquo;lotte interiori, per raggiungere una personalit&agrave; superiore storicamente&raquo;, e dunque a &laquo;suggerire, in forma vivente, un indirizzo intellettuale e morale, oltre che essere un documento dello sviluppo culturale in certe epoche&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>Q 24, 3</a>, 2266). Risulta allora particolarmente importante il proposito di estrarre dalla rubrica Passato e presente &laquo;una serie di note che siano del tipo dei Ricordi politici e civili del Guicciardini&raquo;: essi &laquo;riassumono non tanto avvenimenti autobiografici in senso stretto (sebbene anche questi non manchino), quanto &ldquo;esperienze&rdquo; civili e morali (morali pi&ugrave; nel senso etico-politico) strettamente connesse alla propria vita e ai suoi avvenimenti, considerate nel loro valore universale o nazionale&raquo; (<a href='http://dl.gramsciproject.org/quaderno/15/nota/19' target='_blank' class='link-to-note'>Q 15, 19</a>, 1776). G. annuncia questo progetto di marca chiaramente autobiografica con un riferimento di marca altrettanto chiaramente autobiografica: &laquo;una tal forma di scrittura pu&ograve; essere pi&ugrave; utile che le autobiografie in senso stretto, specialmente se essa si riferisce a processi vitali che sono caratterizzati dal continuo tentativo di superare un modo di vivere e di pensare arretrato come quello che era proprio di un sardo del principio del secolo per appropriarsi un modo di vivere e di pensare non pi&ugrave; regionale e da &ldquo;villaggio&rdquo;, ma nazionale&raquo; (<a href='http://dl.gramsciproject.org/quaderno/15/nota/19' target='_blank' class='link-to-note'>ibid.</a>). Ecco che l'esigenza e il processo di sprovincializzazione della cultura italiana, di costruzione di una cultura nazionale-popolare in connessione con quella europea trovano una narrazione efficace attraverso il racconto del &laquo;processo in quanto sperimentato da un &ldquo;triplice o quadruplice provinciale&rdquo; come certo era un giovane sardo del principio del secolo&raquo; (<a href='http://dl.gramsciproject.org/quaderno/15/nota/19' target='_blank' class='link-to-note'>ibid.</a>). Il problema politico dell'autobiografia, dunque, come narrazione del processo di &laquo;comprensione critica di se stessi&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1385), come narrazione del processo storico in atto, come comprensione della propria funzione storica in tale processo: come acquisizione progressiva di autocoscienza. G. guarda, cio&egrave;, gobettianamente, all'autobiografia come a un problema, come tensione morale costruttiva di s&eacute; e del processo storico; coniuga tensione gobettiana all'autoeducazione, responsabilit&agrave; morale e formazione molecolare della personalit&agrave;, intendendo il rapporto tra la sensazione molecolare e il tutto complesso anche come &laquo;senso di responsabilit&agrave; verso tutte le molecole che compongono l'uomo intero&raquo;: &egrave; un tener conto, un &laquo;far collaborare le molecole in una specie di politica di unit&agrave; dell'uomo&raquo; (Debenedetti 1972, 17). G. costruisce allora la sua teoria della personalit&agrave; alla luce del suo storicismo assoluto intendendo &ldquo;storicisticamente&rdquo;, &ldquo;dialetticamente&rdquo; la costruzione della propria autobiografia: &laquo;si pu&ograve; trovare una serenit&agrave; anche nello scatenarsi delle pi&ugrave; assurde contraddizioni e sotto la pressione della pi&ugrave; implacabile necessit&agrave;, se si riesce a pensare &ldquo;storicamente&rdquo;, dialetticamente, e a identificare con sobriet&agrave; intellettuale il proprio compito&raquo; (LC 545, a Tania, 7 marzo 1932). La comprensione critica di se stessi, il divenire &laquo;&ldquo;medici di se stessi&rdquo;&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>ibid.</a>) attraverso &laquo;una coscienza continuamente presente&raquo; (Debenedetti 1972, 17) sono costruzione dell'autobiografia come comprensione della necessit&agrave; storica: questa consapevolezza permette a G. di sfuggire alla condizione nevrotica dell'&laquo;&ldquo;umiliato e offeso&rdquo;&raquo;. L'autobiografia, dunque, &egrave; &laquo;concepita &ldquo;politicamente&rdquo;&raquo; non solo come documento del carattere molecolare dei processi storici di trasformazione, ma anche di formazione della personalit&agrave;. In questo senso, &laquo;tutti gli scritti di Gramsci&raquo; sono &laquo;percorsi da tentazioni autobiografiche, che appaiono per&ograve; ogni volta frenate&raquo; (Gerratana 1997, 127): non c'&egrave; mai, cio&egrave;, il deposito immediatistico della propria esperienza, ma una tensione alla comprensione e costruzione di s&eacute; che si traduce anche in una tensione narrativa, appunto nella costruzione molecolare-morale dell'autobiografia. &Egrave; questa tensione a fare di quell'autobiografia epistolare, dialogico-dialettica, che sono le LC un esempio di letteratura morale. E cos&igrave; in quelle che G. chiama esplicitamente Note autobiografiche la narrazione della propria &ldquo;esperienza&rdquo; diventa racconto, il racconto di s&eacute; diventa storia: l'autoanalisi di quel mutamento &laquo;&ldquo;molecolare&rdquo;&raquo;, &laquo;progressivo della personalit&agrave; morale che a un certo punto da quantitativo diventa qualitativo&raquo;, generando &laquo;catastrofi del carattere&raquo; (<a href='http://dl.gramsciproject.org/quaderno/15/nota/9' target='_blank' class='link-to-note'>Q 15, 9</a>, 1762), &egrave; al contempo individuale e collettiva, diventa insieme riflessione sui processi di trasformazione della persona e della societ&agrave;. La resistenza della coscienza a quel processo non &egrave; argomento di morale eroica, ma diviene immediatamente responsabilit&agrave; storica, comprensione e costruzione del processo storico in atto attraverso la comprensione critica di se stesso. &Egrave; evidente allora perch&eacute; Giacomo Debenedetti, nella seconda di copertina del secondo volume dell'antologia 2000 pagine di Gramsci, a proposito del carattere &laquo;autobiografico&raquo; e &laquo;narrativo&raquo; delle LC, sostenga che &laquo;in Gramsci l'autobiografia non si deteriori mai in autobiografismo, n&eacute; il ragguaglio anche intimo in corrivo intimismo&raquo; (Debenedetti 1964).</p></body></html>