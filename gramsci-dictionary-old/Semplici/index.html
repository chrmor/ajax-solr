<html><head><title>Gramsci Dictionary: Semplici</title></head><body><p> L'analisi di G. sui &laquo;semplici&raquo; nei Q rientra nella sua pi&ugrave; ampia analisi della religione, del senso comune, della filosofia e dei subalterni. G. usa il termine &laquo;semplici&raquo; in primo luogo riferendosi alla visione paternalistica della Chiesa verso la gente comune e i contadini, &laquo;anime semplici e sincere&raquo;, a fronte della superiore considerazione che la Chiesa ha degli intellettuali (<a href='http://dl.gramsciproject.org/quaderno/1/nota/72' target='_blank' class='link-to-note'>Q 1, 72</a>, 80-1). Nei Q G. analizza criticamente il modo in cui tale visione dei semplici concorra alla formazione di un senso comune che rafforza la loro posizione sociale subordinata. Nel Q 11 G. mette in chiaro come il compito della filosofia della praxis sia anche operare perch&eacute; i semplici e i subalterni si emancipino dalla propria condizione di partenza. Nella prima nota dei Q G. mostra come la condizione di povert&agrave; e subalternit&agrave; delle masse sia un aspetto della visione del mondo della Chiesa, visto che l'esistenza della povert&agrave; &egrave; necessaria &laquo;perch&eacute; Ges&ugrave; Cristo non abbia ad aver torto&raquo;. La dottrina della Chiesa rafforza questa visione nell'enciclica nella quale si sostiene che &laquo;1&deg; La propriet&agrave; privata, specialmente quella &ldquo;fondiaria&rdquo;, &egrave; un &ldquo;diritto naturale&rdquo;, che non si pu&ograve; violare neanche con forti imposte [...]; 2&deg; I poveri devono contentarsi della loro sorte, poich&eacute; le distinzioni di classe e la distribuzione della ricchezza sono disposizioni di dio, e sarebbe empio cercare di eliminarle; 3&deg; L'elemosina &egrave; un dovere cristiano e implica l'esistenza della povert&agrave;; 4&deg; La quistione sociale &egrave; anzitutto morale e religiosa, non economica, e dev'essere risolta con la carit&agrave; cristiana e con i dettami della moralit&agrave; e il giudizio della religione&raquo; (<a href='http://dl.gramsciproject.org/quaderno/1/nota/1' target='_blank' class='link-to-note'>Q 1, 1</a>, 6). Tali dottrine rafforzano la condizione subordinata dei semplici e rafforzano il povero nella convinzione che la propria posizione sociale sia naturale o prodotto della volont&agrave; di Dio. Vi sono secondo G. due diverse forme di religione (cattolica): una &ldquo;religione del popolo&rdquo;, per i semplici e le persone comuni, e una &ldquo;religione degli intellettuali&rdquo;, per le persone colte. In questo dualismo, ai semplici si chiede di &ldquo;credere&rdquo; senza neanche rinunciare in toto alle antiche superstizioni pagane o ad adattamenti e deviazioni rispetto alla dottrina ufficiale della Chiesa. Tuttavia, dagli intellettuali cattolici si pretende obbedienza verso &laquo;encicliche, controencicliche, brevi, lettere apostoliche ecc.&raquo; (<a href='http://dl.gramsciproject.org/quaderno/1/nota/72' target='_blank' class='link-to-note'>Q 1, 72</a>, 81). Ci&ograve; permette alla Chiesa di &laquo;mantenersi legata al popolo e nello stesso tempo permettere una certa selezione aristocratica (platonismo e aristotelismo nella religione cattolica)&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424). La religione del popolo contiene dunque elementi di cristianit&agrave; e un miscuglio di elementi folclorici (v. <a href='http://dl.gramsciproject.org/quaderno/27/nota/1' target='_blank' class='link-to-note'>Q 27, 1</a>, 2312-3), come la superstizione, la stregoneria e il misticismo, che vengono assorbiti nel senso comune e sono parte importante della visione del mondo delle masse. Per G. il materialismo religioso domina il senso comune in forma di predestinazione, provvidenza, spiritualismo e superstizione, al punto che le masse credono spesso che le forze soprannaturali o esterne determinino le condizioni delle loro esistenze(v. <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>; <a href='http://dl.gramsciproject.org/quaderno/8/nota/173' target='_blank' class='link-to-note'>Q 8, 173</a>; <a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>). Ci&ograve; presenta un doppio problema. A causa della povert&agrave; e dell'impossibilit&agrave; di accedere alle istituzioni politiche, le masse si rivolgono spesso alla superstizione, alla fede e alla Chiesa, mancando ogni altra e pi&ugrave; terrena speranza. Ma la Chiesa rafforza tale condizione, poich&eacute; elogia la lealt&agrave; dei semplici e la condizione degli umili e scoraggia la loro partecipazione politica. G. ammira l'abilit&agrave; del cattolicesimo nel tenere insieme quelle che di fatto sono due religioni, ma fa notare che &laquo;la chiesa romana &egrave; stata sempre la pi&ugrave; tenace nella lotta per impedire che &ldquo;ufficialmente&rdquo; si formino due religioni, quella degli &ldquo;intellettuali&rdquo; e quella delle &ldquo;anime semplici&rdquo;&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1381). Tuttavia, per ragioni pratiche e politiche, la rottura &laquo;non pu&ograve; essere sanata innalzando i &ldquo;semplici&rdquo; al livello degli intellettuali (la chiesa non si propone neppure questo compito, idealmente ed economicamente impari alle sue forze attuali)&raquo;; dunque si esercita &laquo;una disciplina di ferro sugli intellettuali perch&eacute; non oltrepassino certi limiti nella distinzione e non la rendano catastrofica e irreparabile&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>ivi</a>, 1383-4). Sebbene la Chiesa mantenga cos&igrave; l'unit&agrave; dei credenti tutti, gli intellettuali non sono organicamente allineati alle masse e non le guidano secondo i loro interessi o le elevano a una pi&ugrave; alta comprensione intellettuale. Senza una direzione pratica e una leadership, i semplici sono inclini a ricorrere alla religione e al senso comune per cercare di comprendere e migliorare le proprie condizioni. G. considera subalterna la condizione dei semplici, nel senso che ai semplici manca il potere di determinare le circostanze delle proprie esistenze. Ci&ograve; &egrave; parzialmente dovuto alla natura acritica del senso comune. La critica gramsciana del senso comune illustra il cuore radicalmente democratico e critico della sua analisi sui semplici, poich&eacute; mira a potenziare le loro capacit&agrave; intellettuali e, dunque, l'efficacia della loro attivit&agrave; politica. G. vuole che i gruppi subalterni capiscano che le loro condizioni non sono naturali e che la preghiera, la teoria della predestinazione e la superstizione non trasformeranno le loro esistenze. La condizione dei semplici pu&ograve; essere realmente elevata solo da un movimento filosofico e culturale capace di mantenere il contatto di intellettuali e semplici e che &laquo;anzi in questo contatto trova la sorgente dei problemi da studiare e risolvere&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>ivi</a>, 1382). Questo movimento filosofico e culturale richiede di articolare e disseminare una nuova concezione della filosofia e della cultura che ha un fondamento critico e crea una base nazionale-popolare che unifica il popolo in una comune concezione della vita, tale da includere la partecipazione politica attiva di ogni gruppo. &Egrave; questo che costituisce essenzialmente il fondamento di una forma radicale di democrazia nella quale le masse ricoprano un ruolo predominante nella direzione della loro vita politica. A causa della natura acritica del senso comune, G. spiega che &egrave; necessario per i gruppi dei semplici e dei subalterni sviluppare un &laquo;nuovo senso comune&raquo; (<a href='http://dl.gramsciproject.org/quaderno/8/nota/213' target='_blank' class='link-to-note'>Q 8, 213</a>, 1071) o un &laquo;rinnovato senso comune&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1382), che contenga fondamenti filosofici critici e riflessivi tali da trascendere il paternalismo della religione e delle ideologie dominanti e la passivit&agrave; da esse indotta. G. afferma che la filosofia della praxis, in quanto filosofia completa e autonoma, fornisce la base di un nuovo senso comune. Nella visione di G., la filosofia della praxis contiene una superiore concezione del mondo rispetto al senso comune, alla religione e alle ideologie concorrenti, poich&eacute; rafforza la riflessione critica e aderisce alla comprensione pratica dell'esistenza umana. Per i gruppi dei semplici e dei subalterni, lo sviluppo di un nuovo senso comune basato sull'autocomprensione critica &egrave; cruciale nella lotta per trasformare le proprie condizioni sociali e le proprie vite. Nella visione di G., la filosofia della praxis fornisce il fondamento per un nuovo modo di pensare e di concepire la vita che favorisce lo sviluppo di una cultura politica che incorpori la partecipazione dei semplici e stabilisca la direzione e l'organizzazione della loro attivit&agrave;. La filosofia della praxis fornisce i mezzi attraverso i quali i semplici possono iniziare a comprendere la propria posizione sociale per trasformarla, contro il paternalismo del cattolicesimo e la passivit&agrave; del senso comune: &laquo;La posizione della filosofia della praxis &egrave; antitetica a questa cattolica: la filosofia della praxis non tende a mantenere i &ldquo;semplici&rdquo; nella loro filosofia primitiva del senso comune, ma invece a condurli a una concezione superiore della vita&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>ivi</a>, 1384).</p></body></html>