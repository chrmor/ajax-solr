<html><head><title>Gramsci Dictionary: Divenire</title></head><body><p> G. distingue &laquo;divenire&raquo; da &laquo;progresso&raquo;: &laquo;Il progresso &egrave; una ideologia, il divenire [...] &egrave; un concetto filosofico, da cui pu&ograve; essere assente il &ldquo;progresso&rdquo;&raquo; (<a href='http://dl.gramsciproject.org/quaderno/10-II/nota/48' target='_blank' class='link-to-note'>Q 10 II, 48</a>, 1335). Proprio nel significato tecnico di divenire storico, questo concetto si inserisce nelle discussioni sulla teoria della storia e sul marxismo, portando G. a sottoporre a critica Bucharin, cui &laquo;sfuggono i concetti di movimento storico, di divenire e quindi della stessa dialettica&raquo; (<a href='http://dl.gramsciproject.org/quaderno/11/nota/14' target='_blank' class='link-to-note'>Q 11, 14</a>, 1401-2), e Croce, che eccede nel &laquo;fissare dei concetti&raquo; nel &laquo;perenne fluire degli avvenimenti&raquo;, approdando a &laquo;una storia formale&raquo; (<a href='http://dl.gramsciproject.org/quaderno/10-II/nota/1' target='_blank' class='link-to-note'>Q 10 II, 1</a>, 1241). G. descrive come un divenire il senso comune, la conoscenza, l'oggettivit&agrave; e la realt&agrave; stessa; inoltre &laquo;anche l'unit&agrave; di teoria e pratica non &egrave; un dato di fatto meccanico, ma un divenire storico&raquo; (<a href='http://dl.gramsciproject.org/quaderno/8/nota/169' target='_blank' class='link-to-note'>Q 8, 169</a>, 1042). L'uso del concetto di divenire conduce G. a considerare &laquo;la &ldquo;natura umana&rdquo; [...] il &ldquo;complesso dei rapporti sociali&rdquo;&raquo; (<a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 885) e a individuare nell'&laquo;insieme delle forze materiali di produzione [...] l'elemento meno variabile nello sviluppo storico&raquo;, accertabile e misurabile con esattezza matematica; esso &laquo;pu&ograve; dar luogo [...] alla ricostruzione di un robusto scheletro del divenire storico&raquo; (<a href='http://dl.gramsciproject.org/quaderno/11/nota/30' target='_blank' class='link-to-note'>Q 11, 30</a>, 1443). Cogliere la realt&agrave; nel suo divenire &egrave; qualit&agrave; precipua del politico, per il quale &laquo;ogni immagine &ldquo;fissata&rdquo; a priori &egrave; reazionaria: il politico considera tutto il movimento nel suo divenire. L'artista deve invece avere immagini &ldquo;fissate&rdquo; e colate nella loro forma definitiva&raquo; (<a href='http://dl.gramsciproject.org/quaderno/15/nota/58' target='_blank' class='link-to-note'>Q 15, 58</a>, 1820). Per G. il marxismo si distingue dalle altre filosofie soprattutto nel modo di considerare il proprio posto nella storia; in questo senso, &laquo;&egrave; giusta l'affermazione dello stesso Croce [...] che la filosofia della praxis &ldquo;&egrave; storia fatta o in fieri&rdquo;&raquo; (<a href='http://dl.gramsciproject.org/quaderno/10-II/nota/41%20XII' target='_blank' class='link-to-note'>Q 10 II, 41.XII</a>, 1319).</p></body></html>