<html><head><title>Gramsci Dictionary: Machiavellismo e antimachiavellismo</title></head><body><p> Machiavelli &egrave; autore fortemente presente all'attenzione di G. e i Q sono costellati di riferimenti allo storico, all'uomo politico e all'eredit&agrave; della sua opera. L'intensit&agrave; dell'interesse verso il &laquo;politico in atto&raquo; (<a href='http://dl.gramsciproject.org/quaderno/8/nota/84' target='_blank' class='link-to-note'>Q 8, 84</a>, 990) &egrave; testimoniata dal Q 13, composto prevalentemente da testi gi&agrave; approntati in prima stesura per i <a href='http://dl.gramsciproject.org/quaderno/4/nota/8' target='_blank' class='link-to-note'>Q 4, 8</a> e 9. Contemporaneamente, nell'opera gramsciana si attesta il problema storico-politico della ricezione e interpretazione degli scritti machiavelliani. G. coglie l'importanza della divulgazione di Machiavelli nell'Europa post-tridentina, avvertendo come anomalo l'atteggiamento di assimilazione-repulsione incontrato dai suoi testi e dettato da cautele &ldquo;moralistiche&rdquo;. Significativo &egrave; che, nel corso delle sue ricognizioni critiche, G. rilevi con singolare lucidit&agrave; politica come nessuno studioso machiavelliano &laquo;abbia messo in relazione i libri del Machiavelli con lo sviluppo degli Stati in tutta Europa nello stesso periodo storico. Deviati dal problema puramente moralistico del cosiddetto &ldquo;machiavellismo&rdquo; non hanno visto che Machiavelli &egrave; stato il teorico degli Stati nazionali retti a monarchia assoluta&raquo; (LC 133, a Tania, 14 novembre 1927). La lettura del machiavellismo nei Q si dispiega a diversi livelli. Sul versante dell'attualit&agrave; politica G. riconosce nel machiavellismo una sorta di categoria storico-interpretativa con la quale guardare alla &laquo;psicologia politica del popolo italiano&raquo; (<a href='http://dl.gramsciproject.org/quaderno/3/nota/8' target='_blank' class='link-to-note'>Q 3, 8</a>, 294) e svelare un tratto distintivo del &laquo;carattere italiano&raquo;, rappresentato dal &laquo;dilettantismo&raquo;, dalla &laquo;mancanza di disciplina intellettuale&raquo; (<a href='http://dl.gramsciproject.org/quaderno/6/nota/79' target='_blank' class='link-to-note'>Q 6, 79</a>, 749). L'accezione del termine, in questo senso, assume una consistenza teorica negativa che investe alcune figure di intellettuali coevi, come Alfredo Panzini, il cui esercizio retorico-letterario &egrave; esempio di &laquo;un nuovo stenterellismo che si d&agrave; l'aria di machiavellismo&raquo; (<a href='http://dl.gramsciproject.org/quaderno/3/nota/13' target='_blank' class='link-to-note'>Q 3, 13</a>, 299). Si tratta dunque di un comportamento, da intendersi in chiave etico-politica, che investe la sfera del &ldquo;pubblico&rdquo; e quella degli uomini di cultura, colpevoli di praticare un &laquo;machiavellismo da bassi politicanti&raquo; (<a href='http://dl.gramsciproject.org/quaderno/4/nota/53' target='_blank' class='link-to-note'>Q 4, 53</a>, 495). Rotta quella logica &ldquo;necessaria&rdquo; fra mezzi e fini, G. legge la deriva della dottrina di Machiavelli nell'epoca presente, nella fase in cui &laquo;il machiavellismo &egrave; servito a migliorare la tecnica politica tradizionale dei gruppi dirigenti conservatori&raquo; (<a href='http://dl.gramsciproject.org/quaderno/13/nota/20' target='_blank' class='link-to-note'>Q 13, 20</a>, 1601). Per altro verso, nei Q il tema del machiavellismo passa necessariamente per il filtro della storia e della critica impegnata a fornire sempre nuove interpretazioni sull'eterogenesi dei fini dell'opera machiavelliana. Nel Q 4 viene affrontato il livello dell'interpretazione &ldquo;attualizzante&rdquo;, cio&egrave; dell'adattamento degli scritti di Machiavelli a differenti temperie storiche. Espressione emblematica di questo orientamento della critica &egrave; rappresentato dalla lettura foscoliana del Principe. Il dirigente sardo torna in pi&ugrave; d'un'occasione sull'interpretazione &laquo;&ldquo;satirica e rivoluzionaria&rdquo;&raquo; di Foscolo (<a href='http://dl.gramsciproject.org/quaderno/14/nota/33' target='_blank' class='link-to-note'>Q 14, 33</a>, 1689), contestando il &laquo;giudizio storico-politico&raquo; delle opere di Machiavelli, stigmatizzato nei versi dei Sepolcri (<a href='http://dl.gramsciproject.org/quaderno/4/nota/8' target='_blank' class='link-to-note'>Q 4, 8</a>, 431). In tal senso egli non discute la incessante &ldquo;vitalit&agrave;&rdquo; dei contenuti machiavelliani, che animano le consuetudini del lessico e della pratica politica, quanto la specificit&agrave; della lettura &ldquo;romantica&rdquo;, colpevole di decontestualizzare l'opera del fiorentino. Tuttavia, pur scettico di fronte alla variet&agrave; esegetica del Principe, G. distingue fra un machiavellismo interpretativo, che raggiunge la sua acme con le letture romantico-liberali (Rousseau, Foscolo, Mazzini), e un machiavellismo &ldquo;pratico&rdquo;, che si traduce nella valorizzazione &ndash; da parte della dottrina secentesca della ragion di Stato &ndash;, dell'arsenale di tecniche e precetti prudenziali, indicati da Machiavelli. Nonostante questa duplice accezione, nella pratica machiavellismo e antimachiavellismo finiscono per coincidere, in quanto tutti ricorrono a Machiavelli, pur non riconoscendolo, &laquo;perch&eacute; ci&ograve; che Machiavelli scrive &ldquo;si fa e non si dice&rdquo;&raquo; (<a href='http://dl.gramsciproject.org/quaderno/14/nota/33' target='_blank' class='link-to-note'>Q 14, 33</a>, 1690). Traiano Boccalini, fra gli scrittori che incuriosiscono maggiormente G., &egrave; solo in apparenza antimachiavellico, e nella realt&agrave; propone una satira degli &laquo;antimachiavellici&raquo; (<a href='http://dl.gramsciproject.org/quaderno/14/nota/33' target='_blank' class='link-to-note'>ibid.</a>); i suoi Ragguagli di Parnaso consentono di riconoscere nell'antimachiavellismo &laquo;la manifestazione teorica di questo principio di arte politica elementare: che certe cose si fanno ma non si dicono&raquo; (<a href='http://dl.gramsciproject.org/quaderno/13/nota/25' target='_blank' class='link-to-note'>Q 13, 25</a>, 1617). In molti luoghi dei Q si registra, inoltre, la volont&agrave; di addentrarsi nella letteratura critica su Machiavelli, considerato da G. un nodo teorico decisivo. Il riferimento all'opera di Benoist, ad esempio, dalla quale viene ripreso il problema del machiavellismo nelle sue varie articolazioni, induce a riflettere sull'importanza storica delle &laquo;scoperte&raquo; machiavelliane, dal momento che esse sono &laquo;discusse e contraddette ancora al giorno d'oggi: ci&ograve; significa che la rivoluzione intellettuale e morale contenuta in nuce nelle dottrine del Machiavelli non si &egrave; ancora realizzata &ldquo;manifestamente&rdquo; come forma &ldquo;pubblica&rdquo; della cultura nazionale&raquo; (<a href='http://dl.gramsciproject.org/quaderno/4/nota/8' target='_blank' class='link-to-note'>Q 4, 8</a>, 431). &Egrave; evidente come G. tenda a utilizzare il paradigma della rivoluzione, in questo e in altri luoghi, quale momento di rischiaramento della coscienza soggettiva e &ldquo;nazionale&rdquo;, che nel caso delle dottrine machiavelliane si lega strettamente alla loro immediata traduzione nella realt&agrave; politica. Nel Q 4 G. legge in parallelo Machiavelli e Marx nel tentativo di guardare alla filosofia della praxis attraverso la storia per individuare le linee di sviluppo di una &laquo;scienza politica&raquo; e fare in modo che il &laquo;contenuto pratico e immediato dell'arte politica studiato e affermato con obbiettivit&agrave; realistica&raquo; costituisca il fulcro della dottrina machiavelliana, divenendo essenza di quel machiavellismo riconosciuto da Croce come la &laquo;scienza&raquo; che &laquo;serviva tanto ai reazionari quanto ai democratici&raquo; (ibid.). Del resto, &egrave; proprio la scoperta crociana dell'autonomia machiavelliana del &laquo;momento politico-economico&raquo; (<a href='http://dl.gramsciproject.org/quaderno/10-II/nota/41%20X' target='_blank' class='link-to-note'>Q 10 II, 41.X</a>, 1315) a rappresentare un fondamentale punto di riferimento critico per la lettura del machiavellismo dei Q. Nella consonanza della sua visione con quella del filosofo idealista &ndash; espressione della &laquo;grande politica&raquo; identificata con il &laquo;machiavellismo di Machiavelli&raquo; di contro al &laquo;machiavellismo di Stenterello&raquo; (<a href='http://dl.gramsciproject.org/quaderno/10-I/nota/1' target='_blank' class='link-to-note'>Q 10 I, 1</a>, 1212) &ndash;, G. riconosce quale elemento costante del machiavellismo quella &laquo;arbitraria estensione o confusione tra la &ldquo;morale&rdquo; politica e la &ldquo;morale&rdquo; privata, cio&egrave; tra la politica e l'etica&raquo; (<a href='http://dl.gramsciproject.org/quaderno/6/nota/79' target='_blank' class='link-to-note'>Q 6, 79</a>, 749). Seguendo Croce, G. si spinge a denunciare l'ambiguit&agrave; di senso e la potenziale coincidenza fra machiavellismo e antimachiavellismo, e insieme a sottolineare l'&laquo;importanza della quistione del machiavellismo nello sviluppo della scienza della politica: in Italia [...], la scienza politica si &egrave; sviluppata su questo tema&raquo; (<a href='http://dl.gramsciproject.org/quaderno/4/nota/56' target='_blank' class='link-to-note'>Q 4, 56</a>, 503). Dunque, il machiavellismo come momento in cui si va strutturando una scienza politica in Italia consente a G. di distinguere l'idea di storia nell'ottica crociana dalla tipicit&agrave; conflittuale della sua filosofia della praxis. Ed &egrave; sempre a Croce che G. risale per individuare, accanto ai &laquo;meriti della moderna &ldquo;machiavellistica&rdquo;&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>Q 13, 13</a>, 1572), le &laquo;&ldquo;esagerazioni&rdquo;&raquo; a cui ha dato luogo, causate dalla convinzione che l'opera di Machiavelli possa trattenere un senso universalmente valido in ogni epoca. G. non solo rivendica la necessit&agrave; di guardare Machiavelli come &laquo;uomo tutto della sua epoca&raquo;, ma riconosce in lui la radice di un pensiero politico rivolto alla prospettiva delle &laquo;monarchie nazionali assolute&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>ibid.</a>). Interessante, in quest'ottica, &egrave; il rinvio a Jean Bodin, considerato un antimachiavellico, in quanto politico in una Francia da &ldquo;pacificare&rdquo;. Infatti, nei Q non esiste un machiavellismo eterno, in quanto i politici &laquo;esprimono esigenze del tempo loro o di condizioni diverse da quelle che operavano sul Machiavelli&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>ivi</a>, 1573).</p></body></html>