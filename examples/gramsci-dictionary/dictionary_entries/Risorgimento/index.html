<html><head><title>Gramsci Dictionary: Risorgimento</title></head><body><h1>Risorgimento</h1><p> Il Risorgimento &egrave; uno di quei nodi storici la cui analisi e messa a fuoco sollecitano e alimentano in G. lo sviluppo di peculiari e cruciali questioni teoriche e politiche. In un paragrafo del Q 1, intitolato Direzione politica di classe prima e dopo l'andata del gover no, egli indica il &laquo;criterio storico politico&raquo; su cui &egrave; necessario fondare le ricerche per indagare e comprendere il problema del Risorgimento: &laquo;Il criterio storico politico [...] &egrave; questo: che una classe &egrave; dominante in due modi, &egrave; cio&egrave; &ldquo;dirigente&rdquo; e &ldquo;dominante&rdquo;. &Egrave; dirigente delle classi alleate, &egrave; dominante delle classi avversarie. Perci&ograve; una classe gi&agrave; prima di andare al potere pu&ograve; essere &ldquo;dirigente&rdquo; (e deve esserlo): quando &egrave; al potere diventa dominante ma continua ad essere anche &ldquo;dirigente&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41). Dopo aver precisato ulteriormente gli aspetti e i significati di siffatto criterio storico-politico (&laquo;Ci pu&ograve; e ci deve essere una &ldquo;egemonia politica&rdquo; anche prima della andata al Governo e non bisogna contare solo sul potere e sulla forza materiale che esso d&agrave; per esercitare la direzione o egemonia politica&raquo;), G. perviene a una prima conclusione: &laquo;Dalla politica dei moderati appare chiara questa verit&agrave; ed &egrave; la soluzione di questo problema che ha reso possibile il Risorgimento nelle forme e nei limiti in cui esso si &egrave; effettuato di rivoluzione senza rivoluzione [o di rivoluzione passiva secondo l'espressione di V. Cuoco]&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). L'espressione &ldquo;rivoluzione passiva&rdquo; viene qui adoperata quasi di passaggio per indicare le forme e i limiti del Risorgimento, la cui fisionomia complessiva, contrassegnata fortemente dalla politica dei moderati, viene segnalata invece da G. come elemento di inveramento del criterio storico-politico, della verit&agrave; secondo cui &laquo;ci pu&ograve; e ci deve essere una &ldquo;egemonia politica&rdquo; anche prima della andata al governo&raquo; e secondo cui, pi&ugrave; in generale, &laquo;una classe &egrave; dominante in due modi, &egrave; cio&egrave; &ldquo;dirigente&rdquo; e &ldquo;dominante&rdquo;&raquo;. A tal riguardo si pone un interrogativo: in quale rapporto si collocano l'accertata esistenza nel Risorgimento di un'egemonia politica precedente la conquista del potere governativo e le forme e i limiti di una rivoluzione senza rivoluzione o rivoluzione passiva? Nel testo in questione, il pensatore sardo esamina diffusamente in quali forme i moderati riuscirono a stabilire &laquo;l'apparato della loro direzione politica&raquo;. Egli innanzitutto mette l'accento sui caratteri di condensazione e concentrazione organica dei moderati, i quali, essendo &laquo;un'avanguardia reale, organica delle classi alte perch&eacute; essi stessi appartenevano economicamente alle classi alte&raquo;, esercitavano &laquo;una potente attrazione, in modo &ldquo;spontaneo&rdquo;, su tutta la massa d'intellettuali esistenti nel paese allo stato &ldquo;diffuso&rdquo;, &ldquo;molecolare&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 42). Nello stesso tempo, egli fa osservare come il Partito d'Azione non poteva esercitare questo potere di attrazione, non era in grado di costituirsi come &laquo;una forza autonoma&raquo; n&eacute; di imprimere al moto del Risorgimento &laquo;un carattere pi&ugrave; marcatamente popolare e democratico&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>): non era in grado cio&egrave; di contrapporre all'attrazione &ldquo;spontanea&rdquo; esercitata dai moderati &laquo;un'attrazione &ldquo;organizzata&rdquo;, secondo un piano&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Sicch&eacute; il confronto che G. effettua tra giacobini e Partito d'Azione &egrave; tutto scandito per differentiam: i giacobini &laquo;lottarono strenuamente per assicurare il legame tra citt&agrave; e campagna&raquo; e sono sconfitti &laquo;perch&eacute; dovettero soffocare le velleit&agrave; di classe degli operai&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 43), il Partito d'Azione seguiva &laquo;la tradizione &ldquo;retorica&rdquo; della letteratura italiana&raquo; e confondeva &laquo;l'unit&agrave; culturale con l'unit&agrave; politica e territoriale&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Le ragioni per cui non sorse in Italia un partito giacobino sono da ricercare, per G., a due livelli: &laquo;nel campo economico&raquo;, vale a dire nella &laquo;relativa debolezza della borghesia italiana&raquo;, e insieme &laquo;nella temperatura storica diversa dell'Europa&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 53). &egrave; in connessione con tali considerazioni che G. segnala come uno degli elementi di fondo del processo risorgimentale il mancato inserimento e coinvolgimento delle masse contadine, soprattutto meridionali. Se Giuseppe Ferrari si pu&ograve; considerare &laquo;lo specialista inascoltato in questioni agrarie del Partito d'Azione&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 49), G. tuttavia afferma decisamente che in lui la &laquo;&ldquo;legge agraria&rdquo; da punto programmatico concreto e attuale, ben circoscritto nello spazio e nel tempo, &egrave; divenuta una vaga ideologia, un principio di filosofia della storia&raquo; (<a href='http://gramscisource.org/quaderno/8/nota/35' target='_blank' class='link-to-note'>Q 8, 35</a>, 961-2). Per delineare ulteriormente forme e limiti del Risorgimento, pur all'interno di quella capacit&agrave;, che egli attribuisce ai moderati, di aver svolto una piena funzione egemonica, &ldquo;dirigente&rdquo; e &ldquo;dominante&rdquo; insieme, G. accosta il concetto di Quinet, &ldquo;rivoluzione-restaurazione&rdquo;, a quello di Cuoco, &ldquo;rivoluzione passiva&rdquo;. Entrambi i concetti hanno la comune valenza di efficaci chiavi interpretative della storia italiana: valgono cio&egrave; a esprimere &laquo;il fatto storico dell'assenza di iniziativa popolare nello svolgimento della storia italiana, e il fatto che il &ldquo;progresso&rdquo; si verificherebbe come reazione delle classi dominanti al sovversivismo sporadico e disorganico delle masse popolari, quindi &ldquo;restaurazioni progressive&rdquo; o &ldquo;rivoluzioni-restaurazioni&rdquo; o anche &ldquo;rivoluzioni passive&rdquo;&raquo; (<a href='http://gramscisource.org/quaderno/8/nota/25' target='_blank' class='link-to-note'>Q 8, 25</a>, 957). In sostanza, le forme e i limiti del Risorgimento costituiscono e segnalano un tratto profondo della storia italiana: non a caso, nella seconda stesura, in cui confluisce questa nota, G. si propone di indagare le origini &ldquo;nazionali&rdquo; dello storicismo crociano e, in tale prospettiva, lo delinea come una forma di moderatismo politico (che pone &laquo;come solo metodo d'azione politica quello in cui il progresso, lo svolgimento storico, risulta dalla dialettica di conservazione e innovazione&raquo;: <a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1325); per questa via, G. istituisce come tratto di fondo della storia italiana tra Ottocento e Novecento quel nesso Gioberti-Croce che &egrave; variamente ricorrente nei Q e che qui trova una sua particolare formulazione in riferimento alla nozione di classicismo: &laquo;Il contemperamento di conservazione e di innovazione costituisce appunto il &ldquo;classicismo nazionale&rdquo; del Gioberti, cos&igrave; come costituisce il classicismo letterario e artistico dell'ultima estetica crociana&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ibid.</a>). Va tenuto presente altres&igrave; che il concetto di rivoluzione passiva, secondo G., non &egrave; circoscrivibile solo al Risorgimento e alla storia italiana, ma &egrave; estensibile alla storia europea dell'Ottocento: &laquo;Vincenzo Cuoco ha chiamato rivoluzione passiva quella avutasi in Italia per contraccolpo delle guerre napoleoniche. Il concetto di rivoluzione passiva mi pare esatto non solo per l'Italia, ma anche per gli altri paesi che ammodernarono lo Stato attraverso una serie di riforme o di guerre nazionali, senza passare per la rivoluzione politica di tipo radicale-giacobino&raquo; (<a href='http://gramscisource.org/quaderno/4/nota/57' target='_blank' class='link-to-note'>Q 4, 57</a>, 504). &Egrave; in questo quadro che G. istituisce un confronto storico-teorico tra Francia e Italia e mette a fuoco la natura specifica del Risorgimento italiano: da un lato la spinta al &laquo;rinnovamento rivoluzionario&raquo; pu&ograve; essere causata dalle necessit&agrave; impellenti di un paese dato in circostanze date, e allora si ha &laquo;l'esplosione rivoluzionaria del Francia, vittoriosa anche internazionalmente&raquo;; dall'altro la spinta al &laquo;rinnovamento&raquo; (qui G. non aggiunge l'aggettivo &laquo;rivoluzionario&raquo;) pu&ograve; essere data invece &laquo;dalla combinazione di forze progressive scarse e insufficienti di per s&eacute; (tuttavia ad altissimo potenziale perch&eacute; rappresentano l'avvenire del loro paese) con una situazione internazionale favorevole alla loro espansione e vittoria&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360). A questo punto viene citato da G. il libro di Raffaele Ciasca L'origine del &ldquo;Programma per l'opinione nazionale italiana&rdquo; del 1847-48, in quanto esso, mentre dava la prova che in Italia esistevano gli stessi problemi impellenti della Francia dell'antico regime e che era presente una forza sociale capace di interpretare e rappresentare tali problemi &laquo;nello stesso senso francese&raquo;, dimostrava al tempo stesso che questa forza o questa serie frammentata di forze era scarsa e insufficiente e che &laquo;i problemi si mantenevano al livello della &ldquo;piccola politica&rdquo;&raquo; (<a href='http://gramscisource.org/quaderno/10b/nota/61' target='_blank' class='link-to-note'>ibid.</a>). La specificit&agrave; della rivoluzione passiva del Risorgimento italiano &egrave; dunque qui: nell'angustia e nell'insufficienza delle forze, che rende possibile la circostanza per cui &laquo;il gruppo portatore delle nuove idee non &egrave; il gruppo economico, ma il ceto degli intellettuali&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360) e per cui, ad opera di tale ceto, si forma una astratta e separata concezione dello Stato, &laquo;come una cosa a s&eacute;, come un assoluto razionale&raquo; (<a href='http://gramscisource.org/quaderno/10b/nota/61' target='_blank' class='link-to-note'>ivi</a>, 1360-1). Se il presentare lo Stato &laquo;come un assoluto razionale&raquo; &egrave; proprio dell'intellettuale &laquo;non ancorato fortemente a un forte gruppo economico&raquo;, ci&ograve; nel Risorgimento italiano ha avuto una propria peculiarit&agrave;, data l'assenza marcata di solidi, coesi e avanzati gruppi economici e dato che, rispetto al blocco economico-sociale moderato, la condensazione e la coincidenza di &ldquo;rappresentante&rdquo; e di &ldquo;rappresentato&rdquo;, verificatasi nell'ambito degli intellettuali moderati e del loro ruolo egemonico, era un connotato pur sempre interno a quell'assenza di fondo. &egrave; interessante osservare che il concetto di rivoluzione passiva, nato come rielaborazione radicale dell'espressione di Cuoco, si propone sempre in G., anche quando risulta riferito al Risorgimento italiano, come un concetto valido a connotare e interpretare il modo di formazione degli Stati moderni nell'Ottocento europeo e continentale. &Egrave; da questa pi&ugrave; ampia valenza europea che discende l'efficacia di tale concetto nel mettere a fuoco di volta in volta il problema del Risorgimento e nel produrre una continua tensione sul piano conoscitivo, una tensione suscitatrice di nessi e di collegamenti in singoli passaggi analitici o in veloci, concise notazioni: &laquo;la filosofia tedesca ha influito in Italia nel periodo del Risorgimento, col &ldquo;moderatismo&rdquo; liberale (nel senso pi&ugrave; stretto di &ldquo;libert&agrave; nazionale&rdquo;), sebbene nel De Sanctis si senta l'insofferenza di questa posizione &ldquo;intellettualistica&rdquo; come appare dal suo passaggio alla &ldquo;Sinistra&rdquo; e da alcuni scritti&raquo; (<a href='http://gramscisource.org/quaderno/11/nota/49' target='_blank' class='link-to-note'>Q 11, 49</a>, 1473). In un brevissimo paragrafo del Q 1, intitolato Risorgimento, G. afferma che &laquo;la vita degli Stati italiani fino al 1870 e cio&egrave; la &ldquo;storia italiana&rdquo; &egrave; pi&ugrave; &ldquo;storia internazionale&rdquo; che storia &ldquo;nazionale&rdquo;&raquo; (<a href='http://gramscisource.org/quaderno/1/nota/138' target='_blank' class='link-to-note'>Q 1, 138</a>, 126): ebbene questo pu&ograve; essere considerato, in un certo senso, come un riferimento ellittico alla rivoluzione passiva risorgimentale, proprio per la sottolineatura del carattere asimmetrico del nesso nazionale-internazionale che contrassegna nell'Ottocento la storia italiana preunitaria dell'Ottocento. G. tiene a precisare che il giudizio al Risorgimento italiano e sulla storia europea del primo Ottocento in termini di rivoluzione passiva ha da intendersi non come un giudizio statico e descrittivo, bens&igrave; dinamico (&laquo;&egrave; prima dell'Unit&agrave; un giudizio &ldquo;dinamico&rdquo; che occorre dare sulle &ldquo;Restaurazioni&rdquo; che sarebbero una &ldquo;astuzia della provvidenza&rdquo; in senso vichiano&raquo;: <a href='http://gramscisource.org/quaderno/15/nota/11' target='_blank' class='link-to-note'>Q 15, 11</a>, 1767). Sotto questo profilo, allora, la stessa dialettica Cavour-Mazzini (e pi&ugrave; in generale moderati-democratici), all'interno della quale Cavour si pu&ograve; considerare l'esponente della &laquo;rivoluzione passiva-guerra di posizione&raquo; e Mazzini dell'&laquo;iniziativa popolare-guerra manovrata&raquo;, va ripensata, nel senso che si deve riflettere sul fatto che entrambi sono stati &laquo;indispensabili [...] nella stessa precisa misura&raquo;. Anzi, se Mazzini non fosse stato un &laquo;apostolo illuminato&raquo; e avesse avuto consapevolezza politica del suo compito (laddove Cavour aveva consapevolezza del suo compito e anche di quello di Mazzini), il processo di formazione dello Stato unitario si sarebbe realizzato su basi meno arretrate e pi&ugrave; moderne, nella misura in cui &laquo;l'equilibrio risultante dal confluire delle due attivit&agrave; sarebbe stato diverso, pi&ugrave; favorevole al mazzinianesimo&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). In virt&ugrave; di questo giudizio &ldquo;dinamico&rdquo;, G. allora afferma la possibilit&agrave; di trarre &laquo;qualche principio generale di scienza e di arte politica&raquo;: &laquo;Si pu&ograve; applicare al concetto di rivoluzione passiva (e si pu&ograve; documentare nel Risorgimento italiano) il criterio interpretativo delle modificazioni molecolari che in realt&agrave; modificano progressivamente la composizione precedente delle forze e quindi diventano matrice di nuove modificazioni&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). Il concetto interpretativo delle modificazioni molecolari, applicabile al concetto di rivoluzione passiva, consente a G. di leggere in profondit&agrave; i processi di disgregazione e sfaldamento del mazzinianesimo e del Partito d'Azione dopo il 1848 e il loro progressivo assorbimento entro le maglie del blocco moderato e di cogliere, in relazione a ci&ograve;, la genesi del trasformismo, quel fenomeno complesso che &ndash; secondo l'autore dei Q &ndash; &egrave; andato caratterizzando &laquo;tutta la vita statale italiana dal 1848 in poi&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2011). Un potere di disgregazione delle tesi avversarie e di imposizione propagandistico-culturale della propria visione del Risorgimento fu efficacemente esercitato dai moderati &ndash; secondo G. &ndash; nel corso della fase post-unitaria: &laquo;I moderati non riconoscono sistematicamente una forza collettiva agente e operante nel Risorgimento all'infuori della dinastia e dei moderati&raquo; (<a href='http://gramscisource.org/quaderno/19/nota/53' target='_blank' class='link-to-note'>Q 19, 53</a>, 2075). A ci&ograve;, a &laquo;questa propaganda, che attraverso la scuola, divenne insegnamento ufficiale&raquo;, il Partito d'Azione non seppe opporre nulla di efficace, se non &laquo;lamentazioni o sfoghi cos&igrave; puerilmente settari e partigiani che non potevano convincere i giovani colti e lasciavano indifferenti i popolani, cio&egrave; erano senza efficacia sulle nuove generazioni&raquo;. In tal modo &ndash; conclude G. &ndash; il Partito d'Azione &laquo;fu disgregato&raquo; e &laquo;la democrazia borghese non seppe mai crearsi una base popolare&raquo; (<a href='http://gramscisource.org/quaderno/19/nota/53' target='_blank' class='link-to-note'>ibid.</a>).</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cavour, Camillo Benso, conte di'>Cavour, Camillo Benso, conte di</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mazzini, Giuseppe'>Mazzini, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderati'>Moderati</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Piemonte'>Piemonte</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione agraria'>Quistione agraria</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Tradizione'>Tradizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>