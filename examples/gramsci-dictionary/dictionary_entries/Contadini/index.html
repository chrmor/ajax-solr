<html><head><title>Gramsci Dictionary: Contadini</title></head><body><h1>Contadini</h1><p> Grandissima &egrave; l'attenzione di G. al tema dei contadini gi&agrave; negli scritti precarcerari. Nel primo elenco di argomenti dei Q (dell'8 febbraio 1929: <a href='http://gramscisource.org/quaderno/1/nota/0' target='_blank' class='link-to-note'>Q 1, 0</a>, 5) non troviamo la voce &laquo;contadini&raquo;, ma altre a essa connesse: &laquo;Formazione dei gruppi degli intellettuali italiani&raquo;; &laquo;Origini e svolgimento dell'Azione Cattolica in Italia e in Europa&raquo;; &laquo;Il concetto di folklore&raquo;. E, soprattutto, le seguenti: &laquo;La &ldquo;quistione meridionale&rdquo; e la quistione delle isole&raquo; e &laquo;Osservazioni sulla popolazione italiana: sua composizione, funzione dell'emigrazione&raquo;. Questi ultimi due argomenti sono assenti nell'elenco stilato all'inizio del Q 8 (1931), dove per&ograve; trovano spazio altri temi inerenti alla questione contadina, tra cui: &laquo;Folclore e senso comune&raquo;; &laquo;La quistione della lingua letteraria e dei dialetti&raquo;; &laquo;Storia dell'Azione Cattolica&raquo;; &laquo;L'assenza di &ldquo;giacobinismo&rdquo; nel Risorgimento italiano&raquo; (<a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935-6). I Q 1-7 sono ricchi di spunti di analisi socio-economica sulla questione contadina; si tratta prevalentemente di Testi B, che non trovano ulteriori approfondimenti e rimangono interessanti indicazioni di lavoro. Le condizioni materiali della classe contadina (abitazione, alimentazione, alcolismo, pratiche igieniche, abbigliamento), il movimento demografico (mortalit&agrave;, natalit&agrave;, mortalit&agrave; infantile, nuzialit&agrave;, inurbamento), le condizioni socio-giudiziarie dei contadini (la frequenza dei reati di sangue e altri reati economici: frodi, furti, falsi, nascite illegittime), la litigiosit&agrave; giudiziaria per questioni di propriet&agrave; (ipoteche, subaste per imposte non pagate), i movimenti della propriet&agrave; terriera, le condizioni culturali (orientamento della psicologia popolare nell'ambito della religione e della politica, frequenza scolastica dei fanciulli, analfabetismo delle reclute e delle donne) dovrebbero essere, per G., temi di analisi statistico-scientifica pi&ugrave; accurata (<a href='http://gramscisource.org/quaderno/6/nota/102' target='_blank' class='link-to-note'>Q 6, 102</a>, 775). G. si domanda se questi argomenti siano stati trattati nel Risorgimento, da chi e come, visto che da esso non &egrave; partita una crescita d'interesse sulle condizioni di vita nelle campagne. I dati relativi a fenomeni macroscopici quali la pellagra (<a href='http://gramscisource.org/quaderno/1/nota/79' target='_blank' class='link-to-note'>Q 1, 79</a>, 242) o la fame endemica (<a href='http://gramscisource.org/quaderno/7/nota/57' target='_blank' class='link-to-note'>Q 7, 57</a>, 899) hanno avuto una diffusione solo parziale, malgrado sia stato statisticamente dimostrato che i braccianti meridionali (contadini senza terra) a stento giungano alle 400.000 calorie annue, ossia i due quinti della media stabilita dagli scienziati per la sopravvivenza. Per quanto riguarda la vita sessuale nelle campagne italiane dei primi lustri del secolo, G. osserva che vi avvengono i reati pi&ugrave; mostruosi e pi&ugrave; numerosi. Nell'inchiesta parlamentare sul Mezzogiorno si afferma che in Abruzzo e Basilicata (maggiore patriarcalismo e maggiore fanatismo religioso) si ha l'incesto nel 30 per cento delle famiglie. In campagna &egrave; molto diffuso il bestialismo. La funzione della riproduzione non &egrave; solo legata al mondo produttivo, ma anche al rapporto tra i lavoratori attivi e il resto della popolazione: lo spettacolo di come siano bistrattati nei villaggi i vecchi e le vecchie senza figliolanza spinge le coppie a desiderare figli. I progressi dell'igiene pubblica hanno per&ograve; elevato la speranza di vita anche nelle campagne, ponendo il problema del sovrappopolamento. I contadini sono possessori di cultura a livello di folklore, privi dell'organicit&agrave; propria del pensiero filosofico. Indizio sulla cultura folklorica contadina &egrave; dato dal linguaggio rurale, che G. conosce per esperienza giovanile e carceraria, vero &ldquo;laboratorio glottologico&rdquo; per il G. linguista: molti termini nel lessico corrente, come &ldquo;cristiano&rdquo; per indicare &ldquo;uomo&rdquo; o &ldquo;villano&rdquo; per &ldquo;mascalzone&rdquo;, testimoniano come i contadini siano storicamente privi di aggregazione e di intellettuali organici (<a href='http://gramscisource.org/quaderno/1/nota/38' target='_blank' class='link-to-note'>Q 1, 38</a>, 28). I contadini continuano a non comprendere il &ldquo;progresso&rdquo; e sono ancora troppo in balia delle forze naturali e del caso, conservano quindi una mentalit&agrave; &ldquo;magica&rdquo;, medievale, religiosa (<a href='http://gramscisource.org/quaderno/10b/nota/48' target='_blank' class='link-to-note'>Q 10 II, 48</a>, 1336). G. osserva che come il ragazzo di una famiglia di intellettuali supera pi&ugrave; facilmente il processo di adattamento psicofisico allo studio, cos&igrave; il figlio di un operaio di citt&agrave; soffre meno entrando in fabbrica di un ragazzo di contadini; &laquo;ecco perch&eacute; molti del &ldquo;popolo&rdquo; pensano che nella difficolt&agrave; dello studio ci sia un &ldquo;trucco&rdquo; [...]; vedono il &ldquo;signore&rdquo; [...] compiere con scioltezza e con apparente facilit&agrave; il lavoro che ai loro figli costa lacrime e sangue&raquo; (<a href='http://gramscisource.org/quaderno/4/nota/55' target='_blank' class='link-to-note'>Q 4, 55</a>, 503). In letteratura, persino dove si ammette che i contadini possano avere una dignit&agrave; umana essi sono considerati con un distacco che li costringe entro i limiti della loro condizione sociale. G. non allude solo agli autori annoverabili come &laquo;nipotini di padre Bresciani&raquo;, ma anche a Giovanni Verga. &laquo;Sarebbe da studiare&raquo;, afferma infatti G., &laquo;se il naturalismo francese non contenesse gi&agrave; in germe la posizione ideologica che poi ha grande sviluppo nel naturalismo o realismo provinciale italiano e specialmente nel Verga&raquo;, per cui il popolo della campagna &egrave; visto con &laquo;&ldquo;distacco&rdquo;&raquo;, come &laquo;&ldquo;natura&rdquo;&raquo; estrinseca allo scrittore, come spettacolo naturale ecc. Questa posizione si innest&ograve; nell'ideologia preesistente in cui esiste lo stesso distacco dagli elementi popolari, ad esempio nei Promessi sposi di Manzoni, appena velato da un benevolo sorriso ironico e caricaturale (<a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688). Sono inoltre per G. molto interessanti alcune pagine, ad esempio di D'Annunzio, in cui i contadini sono raffigurati con tinte epiche ed eroiche, ricche di elementi emotivi ma prive di concetti politici reali (<a href='http://gramscisource.org/quaderno/6/nota/129' target='_blank' class='link-to-note'>Q 6, 129</a>, 796). Le classi rurali sono subalterne in quanto la loro memoria storica &egrave; relegata ai fenomeni del ribellismo, del lazzaronismo, al folklore ed &egrave; priva di dignit&agrave; storiografica (esemplare la vicenda di Lazzaretti, <a href='http://gramscisource.org/quaderno/3/nota/12' target='_blank' class='link-to-note'>Q 3, 12</a> e <a href='http://gramscisource.org/quaderno/3/nota/14' target='_blank' class='link-to-note'>Q 3, 14</a>, poi <a href='http://gramscisource.org/quaderno/25/nota/1' target='_blank' class='link-to-note'>Q 25, 1</a>, 2279 ss.). Storicamente, il protagonismo politico dei contadini &egrave; stato teorizzato da Machiavelli, che per&ograve; limita al loro coinvolgimento esclusivamente al piano militare e non politico (<a href='http://gramscisource.org/quaderno/1/nota/10' target='_blank' class='link-to-note'>Q 1, 10</a>, 9). L'assenza di intellettuali organici ha fatto s&igrave; che i contadini siano stati egemonizzati dalla Chiesa e dagli intellettuali organici alla classe dei possidenti meridionali (Giustino Fortunato e Benedetto Croce). Gli intellettuali di tipo rurale hanno la funzione politica di mettere in contatto la massa contadina con l'amministrazione statale o locale (avvocati, notai ecc.) e i possidenti. Nella campagna l'intellettuale (prete, avvocato, maestro, notaio, medico ecc.) rappresenta per il contadino medio un modello sociale: il contadino pensa sempre che almeno un suo figlio potrebbe diventare intellettuale (specialmente prete), cio&egrave; diventare un &ldquo;signore&rdquo;, elevando il grado sociale della famiglia e facilitandone la vita economica. L'atteggiamento del &laquo;contadino verso l'intellettuale &egrave; duplice: egli ammira la posizione sociale dell'intellettuale e in generale del dipendente statale, ma finge talvolta di disprezzarla, cio&egrave; la sua ammirazione istintiva &egrave; intrisa da elementi d'invidia e di rabbia appassionata. Non si comprende nulla dei contadini se non si considera questa loro subordinazione effettiva agli intellettuali&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 477). Da un punto di vista economico numerosi sono i luoghi dei Q in cui G. parla della sovrappopolazione delle campagne, dell'eccedenza del bracciantato, della disoccupazione e della conseguente immigrazione. I contadini sono produttori di plusvalore di cui si avvantaggiano le classi parassitarie (dei mezzadri, degli amministratori, oltre che delle rendite fondiarie), anche nella forma di &ldquo;pensioni di Stato&rdquo;. La propriet&agrave;, specie fondiaria, &egrave; definita dal Codice sociale della Chiesa e dal Sillabo &ldquo;naturale&rdquo; e inviolabile; inoltre i poveri devono accontentarsi della loro sorte perch&eacute; distinzioni di classe e distribuzione della ricchezza sono disposizioni di Dio (<a href='http://gramscisource.org/quaderno/1/nota/1' target='_blank' class='link-to-note'>Q 1, 1</a>, 6). Il numero rilevante di grandi e medi agglomerati urbani senza industria &egrave; uno degli indizi, forse il pi&ugrave; importante, dello sfruttamento parassitario delle campagne. La media e piccola propriet&agrave; terriera non &egrave; in mano a contadini coltivatori, ma a borghesi della cittadina o del borgo. Questo volume enorme di piccola o media borghesia, di &laquo;pensionati&raquo; e &laquo;redditieri&raquo;, ha creato nell'economia italiana la figura mostruosa del &laquo;produttore di risparmio&raquo;, cio&egrave; di una classe numerosa di &laquo;usurai&raquo; che dal lavoro primitivo di un numero determinato di contadini trae non solo il proprio sostentamento, ma ancora riesce a risparmiare. Questa situazione non si presenta solo in Italia; in misura notevole &egrave; diffusa in tutta Europa, pi&ugrave; in quella meridionale, sempre meno verso il Nord (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 70-2; v. <a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>). G. propone persino il calcolo delle nuove passivit&agrave;: per effettuare un risparmio di 1.000 lire l'anno una famiglia di &laquo;&ldquo;produttori di risparmio&rdquo;&raquo; ne consuma 10.000 costringendo alla denutrizione una decina di famiglie di contadini ai quali estorce la rendita fondiaria e altri profitti usurari. Sarebbe da vedere se queste 11.000 lire immesse nella terra non permetterebbero un'accumulazione maggiore di risparmio, oltre a elevare il tenore di vita e lo sviluppo intellettuale e tecnico dei contadini (<a href='http://gramscisource.org/quaderno/3/nota/77' target='_blank' class='link-to-note'>Q 3, 77</a>, 357). G. confronta il risparmio rurale italiano a quello francese, nettamente superiore, malgrado il tenore di vita francese sia in media superiore. Questo avviene perch&eacute; in Francia non esistono le classi assolutamente parassitarie n&eacute; la borghesia rurale (<a href='http://gramscisource.org/quaderno/7/nota/72' target='_blank' class='link-to-note'>Q 7, 72</a>, 908). La diffusione dei piccoli proprietari in Francia (4 milioni su 40) &egrave; maggiore rispetto all'Italia (1 milione e mezzo su 35) (<a href='http://gramscisource.org/quaderno/2/nota/66' target='_blank' class='link-to-note'>Q 2, 66</a>, 222). G. sostiene che il fascismo non ha significato la fine dello sfruttamento dei contadini. Nel giugno del 1929 alcuni senatori presentarono un progetto di legge in cui si aumentavano ancora i canoni, nonostante la rivalutazione della lira. Il progetto non fu preso in considerazione, ma rimane come prova dell'offensiva generale dei proprietari contro i contadini (<a href='http://gramscisource.org/quaderno/2/nota/55' target='_blank' class='link-to-note'>Q 2, 55</a>, 212). Lo sfruttamento dei contadini non &egrave; andato quindi attenuandosi. La tassa sul macinato, immediatamente successiva all'unificazione, risult&ograve; insopportabile per i piccoli contadini, che consumavano il poco grano prodotto da loro stessi. La distribuzione della propriet&agrave; ecclesiastica non ha impedito che si formassero nuovi redditieri, ancora pi&ugrave; parassitari in quanto non svolgevano neppure le funzioni sociali del clero (beneficenza, cultura popolare, assistenza pubblica ecc.). Per comprendere la differenza tra la classe rurale e quella operaia &egrave; importante soffermarsi sulla &ldquo;mentalit&agrave; proprietaria&rdquo; diffusa tra i contadini e descritta da Giuseppe Ferrari, inascoltato specialista in questioni agrarie del Partito d'Azione: i braccianti, cio&egrave; i contadini senza terra, hanno una psicologia comune al colono e al piccolo proprietario (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 49). Interessante anche la differenza tra &laquo;&ldquo;giornaliero&rdquo;&raquo; agricolo e &laquo;contadino&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 324). La questione si pone in forma acuta non solo nel Mezzogiorno, ma anche nella valle padana, dove il fenomeno &egrave; pi&ugrave; velato. Ma se la posizione di Ferrari &egrave; per G. indebolita dal federalismo, Mazzini e Garibaldi spostarono tutta l'attenzione sull'unit&agrave; e l'indipendenza, trascurando la propriet&agrave; della terra (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2026). La &ldquo;terra ai contadini&rdquo; era stato in Italia un argomento perennemente all'ordine del giorno, gi&agrave; agitato nel 1913 e ripreso nel 1917, nel momento in cui, dopo Caporetto, si ri schiava la diserzione in massa dei contadini dall'esercito e si affermavano gli orientamenti socialisti. In realt&agrave; non se ne fece mai nulla: la terra rimase in mano alla borghesia rurale. Quella posseduta dai contadini coltivatori tendeva inoltre a frazionarsi fino alla polverizzazione; questo avveniva per diverse ragioni: a) la povert&agrave;, che costringe i contadini a vendere parte della loro poca terra; b) la tendenza delle amministrazioni a opporsi alla monocultura; c) il principio di eredit&agrave; della terra divisa tra i figli (<a href='http://gramscisource.org/quaderno/7/nota/54' target='_blank' class='link-to-note'>Q 7, 54</a>, 898). L'esistenza del bracciantato padano era dovuta alla sovrappopolazione che non trovava sbocco nell'emigrazione, come avveniva nel Sud, ed era artificialmente mantenuta con la politica dei lavori pubblici. I proprietari terrieri del Nord non volevano consolidare in un'unica classe braccianti e mezzadri, alternando quindi le due forme e selezionando un gruppo di mezzadri privilegiati (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 49). La crescita del fenomeno del bracciantato del 50 per cento nei primi decenni del Novecento port&ograve; alla diffusione nelle classi rurali italiane del sindacalismo (largamente rappresentato da meridionali) e alla nascita del movimento della &laquo;cosidetta &ldquo;Democrazia cristiana&rdquo;&raquo;, in luogo del riformismo e del modernismo, ed era alla base del partito nazionalista di Enrico Corradini (<a href='http://gramscisource.org/quaderno/1/nota/58' target='_blank' class='link-to-note'>Q 1, 58</a>, 69). Prevalentemente la classe rurale si &egrave; aggregata episodicamente in base a un odio generico e semifeudale, limitandosi a un'individuazione del nemico (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 323). La difficolt&agrave; storica che sta a cuore a G. &egrave; la possibilit&agrave; di unire le classi urbane a quelle rurali, operazione riuscita al giacobinismo francese e fallita dal Partito d'Azione in Italia. Quest'ultimo avrebbe dovuto legarsi ai contadini, facendo forza da una parte su di essi, accettandone le rivendicazioni elementari e inserendole nel proprio programma di governo, e dall'altra sugli intellettuali. L'esperienza di molti paesi, primo fra tutti la Francia rivoluzionaria &ndash; scrive G. &ndash;, ha dimostrato che se i contadini si muovono con impulsi &ldquo;spontanei&rdquo;, gli intellettuali cominciano a oscillare e, reciprocamente, se un gruppo di intellettuali si pone sulla nuova base di una politica filocontadina concreta, esso finisce col trascinare con s&eacute; frazioni di massa sempre pi&ugrave; importanti. Ma data la dispersione e l'isolamento della popolazione rurale e la difficolt&agrave; di concentrarla in solide organizzazioni, secondo G. conviene iniziare il movimento dai gruppi intellettuali; in genere per&ograve; &egrave; il rapporto dialettico tra le due azioni che occorre tener presente. Si pu&ograve; anche dire che &egrave; quasi impossibile creare partiti contadini nel senso stretto della parola: il partito contadino si realizza in genere come forte corrente di opinione, non gi&agrave; in forme schematiche di inquadramento burocratico; tuttavia individuare l'esistenza anche di un solo scheletro organizzativo tra i contadini &egrave; di utilit&agrave; immensa, anche per impedire che gli interessi di casta li trasportino impercettibilmente su altro terreno. &Egrave; da osservare il fenomeno della capacit&agrave; organizzativa acquistata in guerra dalle masse contadine, le quali, distaccandosi dal blocco rurale tradizionale e affidandosi agli ex ufficiali di guerra, spesso si organizzano in forme regionalistiche (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 48-9). Poche sono le note in cui G. affronta la questione contadina nel Sud del mondo: perci&ograve; esse sono state accusate dai cultural studies e dai postcolonial studies di occidentalismo ed eurocentrismo. All'America Latina, cos&igrave; come all'India, alla Cina, al mondo arabo, G. attribuisce caratteristiche analoghe a quelle individuate puntualmente nel Mezzogiorno italiano. Il radicamento dell'elemento religioso nel mondo rurale assume caratteristiche diverse a seconda delle situazioni: in India e in Cina, a causa dell'analfabetismo dilagante e della frammentazione etnica e linguistica, un'enorme distanza separa gli intellettuali dal popolo, mentre nel mondo protestante questa differenza &egrave; minima (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1529). Ci&ograve; unitamente a un'economia di tipo parassitario spiegherebbe, per G., il ristagno della storia in questi paesi (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 71-2).</p><h2>ELISABETTA GALLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Blocco agrario'>Blocco agrario</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Borghesia rurale'>Borghesia rurale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialetto'>Dialetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ferrari, Giuseppe'>Ferrari, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Folclore, folklore'>Folclore, folklore</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Incesto'>Incesto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali organici'>Intellettuali organici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Manzoni, Alessandro'>Manzoni, Alessandro</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzogiorno'>Mezzogiorno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nord-Sud'>Nord-Sud</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione agraria'>Quistione agraria</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione sessuale'>Quistione sessuale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Subalterno, subalterni'>Subalterno, subalterni</a></body></html>