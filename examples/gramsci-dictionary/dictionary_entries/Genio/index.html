<html><head><title>Gramsci Dictionary: Genio</title></head><body><h1>Genio</h1><p> In una lettera del 1928 G. sottolinea che in Italia si sono &laquo;formati tutta una serie di pregiudizi e di affermazioni gratuite, sulla saldezza della struttura famigliare, come sulla dose di genialit&agrave; che la provvidenza si sarebbe degnata di dare al nostro popolo, ecc. ecc.&raquo; (LC 167, a Tania, 5 marzo 1928). Nella polemica tra Strapaese e Stracitt&agrave; d'altronde si era aggiunto un altro luogo comune, secondo cui nelle citt&agrave; nascono &laquo;pochi figlioli e quasi mai di genio&raquo; (parole di Papini, <a href='http://gramscisource.org/quaderno/1/nota/74' target='_blank' class='link-to-note'>Q 1, 74</a>, 82). Ad ogni modo, carattere precipuo del &laquo;&ldquo;genio&rdquo; italiano&raquo; dal Quattrocento alla Rivoluzione francese per G. sarebbe la sua &laquo;funzione europea&raquo;, dato che carattere cosmopolita avevano &laquo;uomini di Stato, capitani, ammiragli, scienziati, navigatori italiani&raquo; (<a href='http://gramscisource.org/quaderno/3/nota/80' target='_blank' class='link-to-note'>Q 3, 80</a>, 360). Anche in <a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 588 l'autore dei Q, commentando un articolo di Luigi Cavina, si chiede se il &laquo;&ldquo;genio nazionale&rdquo; consisteva nel non essere &ldquo;nazionale&rdquo;&raquo;. Interessante inoltre gli pare lo spunto, offerto da Cavina stesso, in merito all'esistenza di un &laquo;pensiero universale&raquo; (<a href='http://gramscisource.org/quaderno/5/nota/55' target='_blank' class='link-to-note'>ibid.</a>), se ricollegato alla funzione cosmopolita svolta dall'Italia e dai suoi intellettuali. Le opere di genio che nascono in una nazione non sono automaticamente collegate a questa: non deve stupire pertanto che le invenzioni di &laquo;singoli individui geniali&raquo; talvolta non trovino &laquo;applicazione o riconoscimento&raquo; (<a href='http://gramscisource.org/quaderno/6/nota/77' target='_blank' class='link-to-note'>Q 6, 77</a>, 744) nel paese d'origine dell'inventore. Infatti il pensatore sardo precisa che le scoperte possono essere casuali o ricollegabili a correnti culturali e scientifiche originarie di altre nazioni. Inoltre secondo G. un'invenzione pu&ograve; dirsi nazionale e perde pertanto il suo &laquo;carattere individuale&raquo; solo quando &egrave; &laquo;sviluppata in tutte le sue possibilit&agrave; dall'organizzazione culturale della nazione d'origine&raquo; e lo scopritore &egrave; &laquo;strettamente [e necessariamente] collegato a una organizzazione di cultura che ha caratteri nazionali&raquo; (<a href='http://gramscisource.org/quaderno/6/nota/77' target='_blank' class='link-to-note'>ibid.</a>). Un discorso non dissimile torna nei Q allorch&eacute; G. si interroga sui criteri secondo cui andrebbe impostata una ricerca sugli italiani all'estero, mentre a cura del ministero degli Affari esteri era in preparazione la voluminosissima Opera del Genio italiano all'estero: pi&ugrave; che limitarsi a un censimento basato sulla nazionalit&agrave;, come sarebbe stata, se completa, un'opera dello &laquo;studioso modesto&raquo; Leo Benvenuti, tale indagine secondo l'autore dei Q dovrebbe essere di tipo qualitativo e &laquo;studiare come le classi dirigenti &ndash; politiche e culturali &ndash; di una serie di paesi, furono rafforzate da elementi italiani i quali contribuirono a crearvi una civilt&agrave; nazionale, mentre in Italia appunto una classe nazionale mancava e non riusciva a formarsi&raquo; (<a href='http://gramscisource.org/quaderno/9/nota/84' target='_blank' class='link-to-note'>Q 9, 84</a>, 1148). Tipico degli scrittori &egrave; spesso, secondo G., vantarsi di rappresentare l'&laquo;&ldquo;anima nazionale&rdquo;&raquo;, con affermazioni tipiche dei mediocri, ma anche di grandi come Wagner: quest'ultimo infatti &laquo;sapeva ci&ograve; che faceva affermando che la sua arte era l'espressione del genio tedesco, invitando cos&igrave; tutta una razza ad applaudire se stessa nelle sue opere&raquo; (<a href='http://gramscisource.org/quaderno/3/nota/2' target='_blank' class='link-to-note'>Q 3, 2</a>, 285-6). Al di l&agrave; della vanagloria di alcuni letterati, G. afferma che effettivamente ogni nazione ha &laquo;il suo poeta o scrittore in cui riassume la gloria intellettuale della nazione e della razza&raquo; (<a href='http://gramscisource.org/quaderno/8/nota/138' target='_blank' class='link-to-note'>Q 8, 138</a>, 1026). Interessante risulta inoltre tener presente la data in cui queste figure sono comparse nella storia di ogni nazione, al fine di &laquo;fissare il contributo di ogni popolo alla civilt&agrave; comune e anche la &ldquo;sua attualit&agrave; culturale&rdquo;&raquo; (<a href='http://gramscisource.org/quaderno/8/nota/138' target='_blank' class='link-to-note'>ibid.</a>). A tali &laquo;grandi geniÌ‚ nazionali&raquo; G. attribuisce l'&laquo;ufficio&raquo; di &laquo;insegnare come filosofi quello che dobbiamo credere, come poeti quello che dobbiamo intuire (sentire), come uomini quello che dobbiamo fare&raquo; (<a href='http://gramscisource.org/quaderno/9/nota/121' target='_blank' class='link-to-note'>Q 9, 121</a>, 1187). Non rientrerebbe in questa definizione Dante, perch&eacute; distante nel tempo e per il &laquo;periodo che esprime&raquo;, ovvero il passaggio dal Medioevo all'Et&agrave; moderna, mentre secondo l'autore dei Q Goethe resta ancora attuale, dacch&eacute; esprime in forma &laquo;serena e classica&raquo; la &laquo;fiducia nell'attivit&agrave; creatrice dell'uomo&raquo; (<a href='http://gramscisource.org/quaderno/9/nota/121' target='_blank' class='link-to-note'>ibid.</a>). Secondo una teoria americana &laquo;in ogni grande epoca i grandi uomini sono tali nell'attivit&agrave; fondamentale dell'epoca stessa&raquo; (<a href='http://gramscisource.org/quaderno/15/nota/53' target='_blank' class='link-to-note'>Q 15, 53</a>, 1816); in riferimento a tale concezione, G. scrive che in tempi di &laquo;avvilimento pubblico&raquo; non &egrave; possibile alcuna &laquo;forma di &ldquo;grandezza&rdquo;&raquo;. Tuttavia aggiunge che non bisogna escludere che, laddove &laquo;la tradizione ha lasciato un largo strato di intellettuali&raquo; e persiste un &laquo;interesse vivace o prevalente per certe attivit&agrave;&raquo;, possono svilupparsi &laquo;&ldquo;genii&rdquo; che non corrispondono ai tempi in cui vivono concretamente, ma a quelli in cui vivono &ldquo;idealmente&rdquo; e culturalmente&raquo; (<a href='http://gramscisource.org/quaderno/15/nota/53' target='_blank' class='link-to-note'>ivi</a>, 1817); un esempio in tal senso potrebbe essere Machiavelli. Per quanto riguarda il genio in senso &ldquo;superomistico&rdquo; come personaggio e figura letteraria, gustose e icastiche sono le osservazioni di <a href='http://gramscisource.org/quaderno/10b/nota/49' target='_blank' class='link-to-note'>Q 10 II, 49</a>, in cui G. ricorda che &egrave; &laquo;noto che molti giovanotti vogliono rappresentare il genio&raquo;, ma precisa anche che &laquo;per rappresentare il genio occorre essere genio&raquo;: pertanto la &laquo;maggior parte di questi genii rappresentati sono dei solennissimi imbecilli&raquo; (<a href='http://gramscisource.org/quaderno/10b/nota/49' target='_blank' class='link-to-note'>ivi</a>, 1339-40). L'annotazione nasce da un'osservazione su Roberto Forges Davanzati, che &egrave; il &laquo;&ldquo;superuomo&rdquo; rappresentato da un romanziere o drammaturgo minchione ed &egrave; nello stesso tempo questo romanziere o drammaturgo&raquo;. La vita &egrave; concepita come &laquo;opera d'arte&raquo;, ma diventa &laquo;opera d'arte d'un minchione&raquo; (<a href='http://gramscisource.org/quaderno/10b/nota/49' target='_blank' class='link-to-note'>ivi</a>, 1339). In <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a> d'altra parte, allorch&eacute; descrive come e se determinate &laquo;forme di attivit&agrave;&raquo; sono rappresentate dai letterati, G. afferma che il lavoro dell'intellettuale, che generalmente &laquo;occupa poco spazio&raquo;, quando appare nelle opere d'arte assume proprio la forma dell'&laquo;&ldquo;eroismo&rdquo;&raquo; o del &laquo;&ldquo;superumanismo&rdquo;&raquo;, con &laquo;l'effetto comico che gli scrittori mediocri rappresentano &ldquo;genii&rdquo; della propria taglia e, si sa, se un uomo intelligente pu&ograve; fingersi sciocco, uno sciocco non pu&ograve; fingersi intelligente&raquo; (<a href='http://gramscisource.org/quaderno/23/nota/8' target='_blank' class='link-to-note'>ivi</a>, 2195).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alighieri, Dante'>Alighieri, Dante</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Goethe, Johann Wolfgang von'>Goethe, Johann Wolfgang von</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Strapaese-Stracitt&agrave;'>Strapaese-Stracitt&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Superuomo'>Superuomo</a></body></html>