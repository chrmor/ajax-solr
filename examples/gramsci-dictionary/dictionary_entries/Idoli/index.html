<html><head><title>Gramsci Dictionary: Idoli</title></head><body><h1>Idoli</h1><p> Nell'articolo Marinetti rivoluzionario?, pubblicato sull'&ldquo;Ordine Nuovo&rdquo; del 5 gennaio 1921, G. aveva notato la profonda consonanza tra gli esponenti del movimento futurista e il movimento operaio rivoluzionario. Con il movimento marinettiano si era affermata una prassi letteraria e artistica volta alla distruzione dei pregiudizi, delle &laquo;tradizioni irrigidite&raquo;, delle gerarchie spirituali, in altre parole, degli &ldquo;idoli&rdquo;, che si erano stratificati nella cultura e nel costume contemporanei, paralizzandoli. I futuristi, secondo G., avevano compreso che la loro epoca, cio&egrave; &laquo;l'epoca della grande industria, della grande citt&agrave; operaia, della vita intensa e tumultuosa, doveva avere nuove forme di arte, di filosofia, di costume, di linguaggio&raquo; (SF 22). Concezione questa, a suo dire, &laquo;nettamente rivoluzionaria, assolutamente marxista&raquo; (ibid.). Nei Q invece G. sconfessa le fughe in avanti, le forme di rottura proprie dell'avanguardia, rilevando come esse abbiano urtato contro l'ostacolo rappresentato dall'&laquo;assenza di carattere dei loro protagonisti&raquo; e dalle &laquo;loro tendenze carnevalesche e pagliaccesche, da piccoli borghesi scettici e aridi&raquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1670). Resta per&ograve; la concezione baconiana degli &laquo;idola del tempo&raquo; (<a href='http://gramscisource.org/quaderno/4/nota/46' target='_blank' class='link-to-note'>Q 4, 46</a>, 473), assimilata a quella vichiana della &ldquo;boria&rdquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1669: &laquo;un certo numero di idoli e di borie nazionali&raquo;) e al &ldquo;feticismo&rdquo; (<a href='http://gramscisource.org/quaderno/15/nota/35' target='_blank' class='link-to-note'>Q 15, 35</a>, 1789: &laquo;una serie di &ldquo;feticismi&rdquo;, di idoli, prima fra tutti quello del &ldquo;popolo&rdquo; sempre fremente e generoso contro i tiranni e le oppressioni&raquo;), e dunque la necessit&agrave; politica di lottare contro questo antistoricismo che sortisce effetti paralizzanti e demoralizzanti sulle forze innovatrici: &laquo;uno degli idoli pi&ugrave; comuni &egrave; quello di credere che tutto ci&ograve; che esiste &egrave; &ldquo;naturale&rdquo; esista, non pu&ograve; a meno di esistere e che i propri tentativi di riforma, per male che vadano, non interromperanno la vita, perch&eacute; le forze tradizionali continueranno ad operare e appunto continueranno la vita&raquo; (<a href='http://gramscisource.org/quaderno/15/nota/6' target='_blank' class='link-to-note'>Q 15, 6</a>, 1760).</p><h2>ANTONELLA AGOSTINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Futurismo'>Futurismo</a></body></html>