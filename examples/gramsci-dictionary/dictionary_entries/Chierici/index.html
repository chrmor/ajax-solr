<html><head><title>Gramsci Dictionary: Chierici</title></head><body><h1>Chierici</h1><p> Il sostantivo ricorre in modo coerente nella stesura disorganica dei Q, assecondando l'urgenza di definire senza equivoci, e muovendo da un'analisi etimologica, lo statuto dell'intellettuale contemporaneo. Se la riflessione gramsciana non pu&ograve; dirsi avulsa dal contesto che alimenta la scrittura di La trahison des clercs, documento di un'epoca che promuove l'identificazione divenuta canonica fra il chierico e l'intellettuale, nei Q aleggia il riscontro di un limite sostanziale nell'opera di Benda, consistente nella mancata risoluzione della contraddizione insorta nella vicenda storica contemporanea della borghesia europea. Ispirata da un milieu culturale ricettivo circa la questione della funzione degli intellettuali, la problematizzazione del concetto di chierico si sposa a temi politici e categorie storiche di stringente attualit&agrave; come quelle di particolarismo, universalismo e nazionalismo. Insistendo sull'importanza di Benda, confrontato con Croce, nella consapevolezza che &laquo;nel Croce esiste una costruzione organica di pensiero, una dottrina [...] sulla funzione degli intellettuali nella vita statale, che non esiste nel Benda&raquo; (<a href='http://gramscisource.org/quaderno/10b/nota/47' target='_blank' class='link-to-note'>Q 10 II, 47</a>, 1333-4), G. adotta il termine &ldquo;chierici&rdquo; come identificativo di un gruppo sociale preciso. La presenza del tono polemico &ndash; &egrave; nota l'espressione &laquo;chierici fanatici&raquo; (<a href='http://gramscisource.org/quaderno/11/nota/48' target='_blank' class='link-to-note'>Q 11, 48</a>, 1470) &ndash; si accompagna all'esigenza di chiarire la genesi storica del sostantivo; il chierico, &laquo;&ldquo;specialista&rdquo; [...] della parola&raquo;, nasce in un tempo connotato dal &laquo;monopolio delle superstrutture da parte degli ecclesiastici&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1515) e caratterizzato dalla supremazia del latino, lingua di un'&eacute;lite, custode del sistema dei saperi. La volont&agrave; di risalire alla genesi del processo che ha favorito la crescente &ldquo;specializzazione&rdquo; degli intellettuali rientra nella riflessione intorno al nodo della loro possibile autonomia e muove da considerazioni di carattere sociale e culturale per avviare una &laquo;ricerca sulla storia degli intellettuali&raquo;, di impronta storico-politica e non sociologica (<a href='http://gramscisource.org/quaderno/12/nota/1' target='_blank' class='link-to-note'>ibid.</a>).</p><h2>LAURA MITAROTONDO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Benda, Julien'>Benda, Julien</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionalismo'>Nazionalismo</a></body></html>