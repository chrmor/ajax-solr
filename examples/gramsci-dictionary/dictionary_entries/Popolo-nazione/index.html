<html><head><title>Gramsci Dictionary: Popolo-nazione</title></head><body><h1>Popolo-nazione</h1><p> &laquo;Popolo-nazione&raquo; &egrave; &laquo;l'elemento permanente&raquo; mancato alla storia dell'Italia unita e protagonista invece della storia francese, che ha consentito a quest'ultima di superare &laquo;le variazioni politiche&raquo; e di sviluppare forme di &laquo;nazionalismo politico e culturale che sfugge ai limiti dei partiti propriamente nazionalistici e che impregna tutta la cultura&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 361-2). &laquo;Gli uomini del Risorgimento fecero del popolo-nazione uno strumento, degradandolo&raquo; (<a href='http://gramscisource.org/quaderno/1/nota/119' target='_blank' class='link-to-note'>Q 1, 119</a>, 11). Lo resero strumentale, cio&egrave;, a quel sentimento nazionale retorico e antistorico che gli intellettuali erano andati costruendo da lungo tempo, basato sulla mistificazione secondo cui la nazione italiana era sempre esistita in potenza e si trattava solo di realizzarla. La non raggiunta maturit&agrave; in Italia del popolo-nazione, nel senso in cui esisteva in altri paesi europei, e la sua ulteriore mortificazione da parte soprattutto dei partiti di destra, &egrave; considerata da G. un fatto intrinsecamente connesso alla debolezza delle istanze pi&ugrave; democratiche che agivano nel confronto politico risorgimentale e al definitivo prevalere di quelle liberali e conservatrici. Per G. &laquo;l'errore dell'intellettuale consiste &lt;nel credere&gt; che si possa sapere senza comprendere e specialmente senza sentire ed essere appassionato [...] cio&egrave; che l'intellettuale possa essere tale (e non un puro pedante) se distinto e staccato dal popolo-nazione [...] non si fa politica-storia senza questa passione, cio&egrave; senza questa connessione sentimentale tra intellettuali e popolo-nazione&raquo; (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1505). Il popolo-nazione &ndash; che intreccia e travalica le nozioni di classe e di societ&agrave; civile &ndash;, inteso come fondamentale elemento di un processo storico sano, &egrave; dunque anche il protagonista della riforma intellettuale e morale nella sua versione pi&ugrave; autentica, e in definitiva dell'autoeducazione auspicata da G. La classe colta, per&ograve;, &egrave; stata storicamente incapace di stabilire un nesso organico con il popolo-nazione, e questo ha comportato il verificarsi di un'egemonia culturale dei libri stranieri, soprattutto attraverso la diffusione di massa del romanzo d'appendice. La distanza degli intellettuali italiani, tanto laici quanto cattolici, dal popolo-nazione &egrave; tale da far affermare a G. che &laquo;l'elemento indigeno &egrave; pi&ugrave; straniero degli stranieri di fronte al popolo-nazione&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2117).</p><h2>LEA DURANTE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Classe, classi'>Classe, classi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura d'appendice'>Letteratura d'appendice</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Passione'>Passione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo'>Popolo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma intellettuale e morale'>Riforma intellettuale e morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a></body></html>