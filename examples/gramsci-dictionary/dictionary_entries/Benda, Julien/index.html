<html><head><title>Gramsci Dictionary: Benda, Julien</title></head><body><h1>Benda, Julien</h1><p> G., partendo da un articolo di Benda del 1929, considerato come un corollario del pamphlet La trahison des clercs, sottolineava come l'intellettuale francese intervenisse su una questione allora assai dibattuta, dal primo dopoguerra lungo il corso degli anni Venti: la questione della &laquo;nazionalit&agrave; del pensiero&raquo; (per cui, ad esempio, &laquo;il Geist tedesco &egrave; ben diverso dall'Esprit francese&raquo;). In connessione, ma anche in rapporto critico, con le considerazioni di Benda, G. osservava che, se &egrave; vero che &laquo;l'universale si serve meglio quanto pi&ugrave; si &egrave; particolari&raquo;, &egrave; altres&igrave; vero che &laquo;una cosa &egrave; essere particolari, altra cosa predicare il particolarismo&raquo; (<a href='http://gramscisource.org/quaderno/3/nota/2' target='_blank' class='link-to-note'>Q 3, 2</a>, 284). In ci&ograve; consisteva per G. l'equivoco del nazionalismo, il quale pretendeva spesso di essere &laquo;il vero universalista, il vero pacifista&raquo; (<a href='http://gramscisource.org/quaderno/3/nota/2' target='_blank' class='link-to-note'>ibid.</a>) proprio in nome di un particolarismo che si concepiva come universalismo. Pi&ugrave; in generale, l'autore dei Q tendeva ad accomunare Benda e Croce, nel senso che entrambi, a suo avviso, esaminavano la &laquo;quistione degli intellettuali&raquo; facendo astrazione sia &laquo;dalla situazione di classe degli intellettuali stessi&raquo; sia &laquo;dalla loro funzione&raquo;, che si era andata definendo e precisando con l'enorme diffusione del libro e della stampa periodica (<a href='http://gramscisource.org/quaderno/3/nota/2' target='_blank' class='link-to-note'>ivi</a>, 285). Infine, riguardo al convincimento di Benda secondo cui il fervore in atto, volto a mantenere e a preservare la &laquo;nazionalizzazione dello spirito&raquo;, significava in realt&agrave; che lo spirito europeo stava nascendo e che al suo interno l'intellettuale-artista avrebbe dovuto &laquo;individualizzarsi&raquo; per attingere una dimensione &laquo;universale&raquo;, G. precisava con decisione che la &laquo;lotta intellettuale&raquo;, condotta senza una &laquo;lotta reale&raquo; tendente a capovolgere una situazione storica, non poteva che essere sterile, e cos&igrave; concludeva: &laquo;&egrave; vero che lo spirito europeo sta nascendo e non solamente europeo, ma appunto ci&ograve; inasprisce il carattere nazionale degli intellettuali, specialmente dello strato pi&ugrave; elevato&raquo; (<a href='http://gramscisource.org/quaderno/3/nota/2' target='_blank' class='link-to-note'>ivi</a>, 286).</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Goethe, Johann Wolfgang von'>Goethe, Johann Wolfgang von</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionalismo'>Nazionalismo</a></body></html>