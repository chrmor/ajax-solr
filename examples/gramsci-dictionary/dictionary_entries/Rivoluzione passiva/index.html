<html><head><title>Gramsci Dictionary: Rivoluzione passiva</title></head><body><h1>Rivoluzione passiva</h1><p> Nella dinamica della riflessione gramsciana il concetto di rivoluzione passiva rivela una sua peculiare, complessa articolazione: dalla funzione di avvertimento, nutrito di energia morale, in Cuoco (da cui G. primamente prende le mosse, ma anche le distanze) a &ldquo;programma&rdquo; politico del blocco moderato risorgimentale, a criterio di interpretazione (&laquo;in assenza di altri elementi attivi in modo dominante&raquo;: <a href='http://gramscisource.org/quaderno/15/nota/62' target='_blank' class='link-to-note'>Q 15, 62</a>, 1827) dei processi di formazione degli Stati moderni (Europa-Italia), infine a forma storico-teorica del presente e ad asse portante di una &ldquo;scienza della politica&rdquo;. Non si tratta di un articolarsi, di uno snodarsi puramente temporale o logico-concettuale, ma di elementi e momenti tensivi spesso intrecciati, anche quando ci&ograve; non appaia esplicitamente (di questo intreccio la trama dei rapporti fra i testi di prima e seconda stesura pu&ograve; costituire non di rado un momento di verifica e di conferma). &egrave; in <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, che compare per la prima volta il lemma, laddove G., dopo aver esposto e illustrato il &laquo;criterio storico-politico&raquo; secondo cui &laquo;ci pu&ograve; e ci deve essere una &ldquo;egemonia politica&rdquo; anche prima della andata al Governo&raquo;, e secondo cui, pi&ugrave; in generale, &laquo;una classe &egrave; dominante in due modi, e cio&egrave; &ldquo;dirigente&rdquo; e &ldquo;dominante&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41), ebbene giunge a una prima, significativa conclusione: &laquo;Dalla politica dei moderati appare chiara questa verit&agrave; ed &egrave; la soluzione di questo problema che ha reso possibile il Risorgimento nelle forme e nei limiti in cui esso si &egrave; effettuato di rivoluzione senza rivoluzione [o di rivoluzione passiva secondo l'espressione di V. Cuoco]&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). &Egrave; interessante rilevare come G. avvicini la formula di Quinet, &laquo;rivoluzione-restaurazione&raquo; (<a href='http://gramscisource.org/quaderno/8/nota/25' target='_blank' class='link-to-note'>Q 8, 25</a>, 957), a quella di Cuoco, rivoluzione passiva: esse vengono accostate nella comune valenza di efficaci chiavi interpretative della storia italiana. Entrambe le formule, cio&egrave;, valgono a esprimere il fatto storico dell'&laquo;assenza di iniziativa popolare nello svolgimento della storia italiana&raquo; e il fatto conseguente che il &ldquo;progresso&rdquo; si verifica come &laquo;reazione delle classi dominanti al sovversivismo sporadico e disorganico delle masse popolari con &ldquo;restaurazioni&rdquo; che accolgano una qualche parte delle esigenze popolari&raquo; (<a href='http://gramscisource.org/quaderno/8/nota/25' target='_blank' class='link-to-note'>ibid.</a>). I due concetti convergono nel delineare quelli che G. chiama forme e limiti del Risorgimento italiano, pur all'interno &ndash; abbiamo visto &ndash; della capacit&agrave; che G. attribuisce ai moderati di aver svolto una loro funzione di egemonia, una funzione &laquo;dirigente&raquo; e &laquo;dominante&raquo; insieme. La specificit&agrave; della rivoluzione passiva del Risorgimento italiano risiede nell'angustia e nell'insufficienza delle &laquo;forze progressive&raquo;, che rendono possibile la circostanza per cui &laquo;il gruppo portatore delle nuove idee non &egrave; il gruppo economico, ma il ceto degli intellettuali&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360) e per cui, ad opera di tale ceto, si forma una particolare concezione dello Stato, non come &laquo;forma concreta di un determinato mondo economico, di un determinato sistema di produzione&raquo; (<a href='http://gramscisource.org/quaderno/10b/nota/61' target='_blank' class='link-to-note'>ibid.</a>), bens&igrave; come di &laquo;una cosa a s&eacute;&raquo;, come di &laquo;un assoluto razionale&raquo; (<a href='http://gramscisource.org/quaderno/10b/nota/61' target='_blank' class='link-to-note'>ivi</a>, 1361). Questo insieme di forme e limiti del Risorgimento, pur tenacemente indagato, non costituisce tuttavia il proprium dell'interesse conoscitivo di G. In una nota del Q 10, infatti, egli, con uno dei passaggi repentini e quasi impercettibili tipici del ritmo del suo pensiero, mette subito l'accento sulla circostanza pi&ugrave; generale, europea prima che italiana, per cui attraverso la presentazione dello Stato come un assoluto viene a essere concepita &laquo;come assoluta e preminente la stessa funzione degli intellettuali&raquo;, viene a essere &laquo;razionalizzata astrattamente la loro esistenza e la loro dignit&agrave; storica&raquo; (ibid.). G. aggiunge che tale circostanza &egrave; fondamentale per comprendere storicamente l'idealismo filosofico moderno ed &egrave; intimamente connessa al modo di formazione degli Stati moderni nell'Europa continentale: modo che egli, con un'efficace espressione, definisce come &laquo;&ldquo;reazione-superamento nazionale&rdquo; della Rivoluzione francese che con Napoleone tendeva a stabilire una egemonia permanente&raquo; (ibid.). Nel testo di prima stesura (all'altezza del 1929-1930) G. sempre a proposito della formazione degli Stati moderni in Europa aveva scritto: &laquo;&ldquo;reazione-superamento nazionale&rdquo; della Rivoluzione francese e del napoleonismo&raquo; e aveva aggiunto in epoca posteriore, a margine, &laquo;rivoluzione passiva&raquo;, intendendo designare cos&igrave; l'intero processo europeo (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 133). Nel brevissimo paragrafo (una sorta di appunto) del Q 1 intitolato Risorgimento G. afferma che &laquo;la vita degli Stati italiani fino al 1870 e cio&egrave; la &ldquo;storia italiana&rdquo; &egrave; pi&ugrave; &ldquo;storia internazionale&rdquo; che &ldquo;storia nazionale&rdquo;&raquo; (<a href='http://gramscisource.org/quaderno/1/nota/138' target='_blank' class='link-to-note'>Q 1, 138</a>, 126): in questo modo egli intende sottolineare il carattere &ldquo;patologico&rdquo;-&ldquo;asimmetrico&rdquo; del nesso nazionale intercorrente tra il piceno nazionale e quello internazionale, che contraddistingue la storia italiana preunitaria dell'Ottocento. Si diceva del carattere complesso, dinamico e articolato del concetto in questione: in particolare, il Q 15 (quaderno miscellaneo, a cui G. lavor&ograve; tra il febbraio e l'agosto del 1933) contiene una serie di note, nelle quali &egrave; possibile cogliere &ndash; come &egrave; stato osservato &ndash; il processo in atto di una sua dilatazione storica, teorica e politica. Infatti, G. si domanda se il concetto di rivoluzione passiva ricavato da Cuoco e attribuito al primo periodo del Risorgimento italiano possa essere messo in rapporto col concetto di &laquo;guerra di posizione&raquo; in confronto alla &laquo;guerra manovrata&raquo; o &laquo;guerra di movimento&raquo;. In connessione a ci&ograve;, e attraverso una serie di considerazioni, G. afferma la possibilit&agrave; di ricavare &laquo;qualche principio generale di scienza e di arte politica&raquo; (<a href='http://gramscisource.org/quaderno/15/nota/11' target='_blank' class='link-to-note'>Q 15, 11</a>, 1767), per cui, a suo avviso, si pu&ograve; applicare al concetto di rivoluzione passiva e si pu&ograve; altres&igrave; documentare all'interno del Risorgimento italiano &laquo;il criterio interpretativo delle modificazioni molecolari che in realt&agrave; modificano progressivamente la composizione precedente delle forze e quindi diventano matrice di nuove modificazioni&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). Dunque il concetto interpretativo delle modificazioni di carattere molecolare viene applicato da G. al concetto di rivoluzione passiva: in questo modo, esso vale a leggere in profondit&agrave; i processi di disgregazione e sfaldamento del mazzinianesimo e del Partito d'Azione dopo il 1848 e il loro progressivo assorbimento entro le maglie del blocco moderato, e insieme vale a cogliere la genesi del trasformismo, di quel fenomeno complesso che &egrave; andato caratterizzando &laquo;tutta la vita statale dal 1848 in poi&raquo; (<a href='http://gramscisource.org/quaderno/19/nota/241' target='_blank' class='link-to-note'>Q 19, 241</a>, 2011). D'altro canto, G. avverte sempre pi&ugrave; fortemente la necessit&agrave; di depurare da ogni possibile &laquo;residuo di meccanicismo e fatalismo&raquo; (<a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>, 1774) il concetto di rivoluzione passiva: esso deve essere dedotto in modo rigoroso &ndash; afferma G. &ndash; da due principi fondamentali di scienza politica delineati da Marx: &laquo;1) nessuna formazione sociale scompare fino a quando le forze produttive che si sono sviluppate in essa trovano ancora posto per un loro ulteriore movimento progressivo; 2) [...] la societ&agrave; non si pone compiti per la cui soluzione non siano gi&agrave; state covate le condizioni necessarie ecc. S'intende che questi principii devono prima essere svolti criticamente in tutta la loro portata e depurati da ogni residuo di meccanicismo e fatalismo&raquo; (<a href='http://gramscisource.org/quaderno/15/nota/17' target='_blank' class='link-to-note'>ibid.</a>). Contro ogni &laquo;pericolo di disfattismo storico, cio&egrave; di indifferentismo&raquo; (<a href='http://gramscisource.org/quaderno/15/nota/62' target='_blank' class='link-to-note'>Q 15, 62</a>, 1827), la teoria della rivoluzione passiva pu&ograve; essere utile per uno sviluppo originale e creativo della filosofia della praxis solo se la si assume non certo come un programma (come avvenne nell'ambito della formazione e dell'esercizio dell'egemonia moderata, cattolico-liberale, del Risorgimento), ma come criterio d'interpretazione che trova la sua validit&agrave; in assenza dell'attivit&agrave; determinante di altri elementi o fattori: &ldquo;movimento&rdquo; di tipo giacobino-quarantottesco ovvero presenza, visibilit&agrave; di un'&laquo;antitesi vigorosa&raquo; (<a href='http://gramscisource.org/quaderno/15/nota/62' target='_blank' class='link-to-note'>ibid.</a>). &Egrave; assai importante rilevare che G. associa alla sua teoria la necessit&agrave; di lottare contro il &laquo;morfinismo politico&raquo; di Croce e del suo storicismo (<a href='http://gramscisource.org/quaderno/15/nota/62' target='_blank' class='link-to-note'>ibid.</a>). Si pu&ograve; dire che in G. proprio il valore gnoseologico e politico del concetto di rivoluzione passiva rende possibile e alimenta l'anti-Croce, cio&egrave; la lotta critica contro il teorico moderno della rivoluzione passiva: il confronto serrato e sistematico con l'etico-politico di Croce, con il &ldquo;partito ideologico&rdquo; della borghesia, con un impianto egemonico capace di sublimare teoricamente la rivoluzione passiva, facendola valere come un &ldquo;programma&rdquo;, nelle condizioni storiche mutate rispetto all'egemonia moderata risorgimentale. Nel cuore del rapporto tra passato e presente, che in G. &egrave; conoscitivamente e politicamente intenso e peculiarmente problematico, il concetto di rivoluzione passiva, a ben guardare, comporta sempre, per implicito o per esplicito, un nesso e un collegamento tenace con le questioni del presente, con la crisi moderna, intesa come crisi organica, e con le risposte in atto. Di qui deriva quella sua continua articolazione dinamica di cui si &egrave; detto; di qui deriva, ad esempio, il processo di definizione del nesso guerra di posizione-rivoluzione passiva. Tale nesso &egrave; fissato in riferimento al periodo del dopoguerra. Se il passaggio dalla guerra manovrata o guerra di movimento e dall'attacco frontale alla guerra di posizione nel campo politico &egrave; definito &laquo;la quistione di teoria politica la pi&ugrave; importante, posta nel periodo del dopo guerra e la pi&ugrave; difficile ad essere risolta giustamente&raquo; (<a href='http://gramscisource.org/quaderno/6/nota/138' target='_blank' class='link-to-note'>Q 6, 138</a>, 801), viene poi precisato che nell'epoca attuale alla guerra di movimento avutasi politicamente dal marzo 1917 al marzo 1921 ha fatto seguito una guerra di posizione &laquo;il cui rappresentante, oltre che pratico (per l'Italia), ideologico per l'Europa&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1229) &egrave; il fascismo, da G. indicato come espressione della rivoluzione passiva. Gi&agrave; nel periodo successivo al 1870 &ndash; osserva G. &ndash; tutti gli elementi che rendevano possibile e appropriato il concetto politico della &ldquo;rivoluzione permanente&rdquo; mutano profondamente e quella formula viene a essere elaborata e superata, all'interno della scienza politica, nella formula di &laquo;egemonia civile&raquo; (<a href='http://gramscisource.org/quaderno/8/nota/52' target='_blank' class='link-to-note'>Q 8, 52</a>, 973; v. anche <a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566). Dunque, le due nozioni (rivoluzione passiva, guerra di posizione) sono profondamente intrecciate, ma non si equivalgono. L'una definisce la morfologia nuova dei processi sociali e politici del presente dopo il 1917-1921, dopo quella che si pu&ograve; considerare, ad avviso di G., l'ultima guerra di movimento, vale a dire la Rivoluzione d'ottobre: si tratta di processi molecolari di trasformazione, di crisi-ristrutturazione, di &ldquo;continua crisi&rdquo; capitalistica. L'altra definisce &ndash; come &egrave; stato osservato &ndash; le forme dello scontro di classe cos&igrave; come esse si sviluppano dentro, e in rapporto a, questi processi. L'una e l'altra nozione, il loro nesso e la loro dinamica interna sollecitano G. a una continua ridefinizione dei nodi cruciali della sua riflessione, soprattutto in relazione alla novit&agrave; della &laquo;quistione egemonica&raquo; (cio&egrave; dei processi di formazione e di produzione dell'egemonia) intervenuta dopo il declino dell'&laquo;individualismo economico&raquo;, in relazione alle forme nuove del rapporto tra politica ed economia e alla penetrazione e diffusione inaudita della politica e dello Stato nella trama complessa della societ&agrave; di massa. A ben guardare, la forma storico-teorica della rivoluzione passiva, con la connessa questione dell'egemonia, rappresenta in G. la critica radicale e organica del &ldquo;catastrofismo&rdquo; e delle teorie del crollo circolanti in tanta parte della &ldquo;tradizione&rdquo; marxista contemporanea, e al tempo stesso sollecita in lui l'approfondimento continuo del tema marxiano &ldquo;classico&rdquo; del rapporto Stato-societ&agrave; civile. Dal momento che &laquo;non si pu&ograve; scegliere la forma di guerra che si vuole&raquo; (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1614), e dal momento che almeno per quel che concerne gli Stati pi&ugrave; avanzati si deve dire che &laquo;la &ldquo;societ&agrave; civile&rdquo; &egrave; diventata una struttura molto complessa e resistente alle &ldquo;irruzioni&rdquo; catastrofiche dell'elemento economico immediato (crisi, depressioni ecc.)&raquo; (<a href='http://gramscisource.org/quaderno/13/nota/24' target='_blank' class='link-to-note'>ivi</a>, 1615) e che &laquo;le superstrutture della societ&agrave; civile sono come il sistema delle trincee nella guerra moderna&raquo; (<a href='http://gramscisource.org/quaderno/13/nota/24' target='_blank' class='link-to-note'>ibid.</a>), allora diventa necessario che la funzione strategica venga assunta appunto dalla guerra di posizione e che dunque si sviluppi la capacit&agrave; e la volont&agrave; politica di &laquo;studiare con &ldquo;profondit&agrave;&rdquo; quali sono gli elementi della societ&agrave; civile che corrispondono a sistemi di difesa nella guerra di posizione&raquo; (<a href='http://gramscisource.org/quaderno/13/nota/24' target='_blank' class='link-to-note'>ivi</a>, 1616). Ora, nei moderni &laquo;tempi di socializzazioni&raquo;, ovvero nel tempo delle rivoluzioni passive, la concezione che G. a un certo punto elabora dello &laquo;Stato integrale&raquo;, in connessione con i processi inauditi di diffusione dell'egemonia, non comporta l'abbandono o l'attenuazione della concezione generale dello Stato &laquo;secondo la funzione produttiva delle classi sociali&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1359), bens&igrave; allude alla complessificazione radicale che andava assumendo il rapporto tra politica ed economia, all'intensificazione molecolare, in Occidente, di un moderno primato della politica, inteso come potere di produzione e di governo di processi di passivizzazione, standardizzazione e frantumazione. Non c'&egrave; dubbio che l'alveo teorico della rivoluzione passiva in G. non &egrave; altra cosa dall'alveo generale del &ldquo;suo&rdquo; marxismo, che vuole costituirsi come una risposta alternativa sia al grandioso &laquo;morfinismo&raquo; che connota la concezione dell'etico-politico in Croce, sapientemente nutrita di &laquo;hegelismo addomesticato&raquo; (<a href='http://gramscisource.org/quaderno/8/nota/225' target='_blank' class='link-to-note'>Q 8, 225</a>, 1083), sia di fatto anche alla lettura e alla &ldquo;fissazione&rdquo; teorica in chiave sistemica, operata da Weber, della fase della riorganizzazione e della ristrutturazione del capitalismo. Non a caso, dunque, G. stesso intende richiamare l'attenzione sulla tensione teorico-politica legata al &ldquo;movimento&rdquo; del concetto di rivoluzione passiva all'interno della sua riflessione, quando da un lato segnala l'&laquo;utilit&agrave;&raquo; e il &laquo;pericolo&raquo; di tale argomento, dall'altro afferma che &laquo;la concezione rimane dialettica, cio&egrave; presuppone, anzi postula come necessaria, un'antitesi vigorosa e che metta in campo tutte le sue possibilit&agrave; di esplicazione intransigentemente&raquo; (<a href='http://gramscisource.org/quaderno/15/nota/62' target='_blank' class='link-to-note'>Q 15, 62</a>, 1827). In quella formulazione espressiva (&laquo;presuppone, anzi postula&raquo;) c'&egrave; come la spia di tutta la drammaticit&agrave; del &ldquo;che fare?&rdquo; gramsciano. L'utilit&agrave; dell'argomento &ldquo;rivoluzione passiva&rdquo; sta allora nella pensabilit&agrave; di una &ldquo;rivoluzione attiva&rdquo; ovvero di un'&ldquo;antirivoluzione passiva&rdquo; (come &egrave; stato detto). Si colloca qui la crucialit&agrave; dell'interrogativo e del problema gramsciano: &laquo;come nasce il movimento storico sulla base della struttura&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1422). Tale interrogativo, urgente proprio nel cuore della rivoluzione passiva, anche se non trova risposte compiute, chiama in causa l'esigenza di elaborare una teoria della soggettivit&agrave; politica, della costituzione politica dei soggetti, che in G. &ndash; come &egrave; stato osservato &ndash; non sono mai gi&agrave; dati, ma si formano e si definiscono processualmente attraverso l'azione o la prassi politica.</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi organica'>Crisi organica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Etico-politico'>Etico-politico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Passato e presente'>Passato e presente</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Storicismo'>Storicismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>