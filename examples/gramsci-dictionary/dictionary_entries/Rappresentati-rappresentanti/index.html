<html><head><title>Gramsci Dictionary: Rappresentati-rappresentanti</title></head><body><h1>Rappresentati-rappresentanti</h1><p> Il problema del legame tra rappresentati e rappresentanti viene tematizzato per la prima volta da G. nel contesto della riflessione sulla formazione dello Stato nazionale italiano. A tale proposito fin dal <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, intitolato Direzione politica di classe prima e dopo l'andata al governo e dedicato tra l'altro a impostare il grande tema dell'egemo nia, sembrano delinearsi due modelli distinti di rappresentanza: uno per cos&igrave; dire &ldquo;automatico&rdquo;, tipico dei gruppi dominanti, in cui i rappresentanti sono espressione organica delle classi da essi rappresentate, l'altro, tutto da costruire, da parte delle avanguardie delle classi subalterne, allo scopo di far superare loro quella che in seguito G. definir&agrave; &laquo;fase economico-corporativa&raquo; ed elevarle a portatrici degli interessi generali e quindi al ruolo di dirigenti prima ancora che dominanti. Infatti, le vicende risorgimentali dimostrano che &laquo;i moderati rappresentavano una classe relativamente omogenea&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 40-1) e questo spiega la coerenza e l'efficacia della loro linea politica, a differenza di quella ondivaga e inconcludente dei mazziniani. G. si domanda quindi: &laquo;in quali forme i moderati riuscirono a stabilire l'apparato della loro direzione politica? In forme che si possono chiamare &ldquo;liberali&rdquo; cio&egrave; attraverso l'iniziativa individuale, &ldquo;privata&rdquo; (non per un programma &ldquo;ufficiale&rdquo; di partito, secondo un piano elaborato e costituito precedentemente all'azione pratica e organizzativa). Ci&ograve; era &ldquo;normale&rdquo;, data la struttura e la funzione delle classi rappresentate dai moderati, delle quali i moderati erano il ceto dirigente, gli &ldquo;intellettuali&rdquo; in senso organico [...], &ldquo;condensati&rdquo; gi&agrave; naturalmente dall'organicit&agrave; dei loro rapporti con le classi di cui erano l'espressione (per tutta una serie di essi si realizzava l'identit&agrave; di rappresentato e rappresentante, di espresso e di espressivo, cio&egrave; gli intellettuali moderati erano una avanguardia reale, organica delle classi alte perch&eacute; essi stessi appartenevano economicamente alle classi alte: erano intellettuali e organizzatori politici e insieme capi di azienda, grandi proprietari-amministratori terrieri, imprenditori commerciali e industriali, ecc.). Data questa &ldquo;condensazione&rdquo; o concentrazione organica, i moderati esercitavano una potente attrazione, in modo &ldquo;spontaneo&rdquo;, su tutta la massa d'intellettuali d'ogni grado esistenti nella penisola&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41-2). &laquo;Per il Partito d'Azione il problema si poneva in altro modo e diversi sistemi avrebbero dovuto essere applicati&raquo;. Nella stessa nota, un modello in positivo di capacit&agrave; di stabilire attivamente un legame organico tra rappresentanti e rappresentati &egrave; costituito dai giacobini francesi, che &laquo;conquistarono con la lotta la loro funzione di partito dirigente; essi si imposero alla borghesia francese, conducendola su una posizione molto pi&ugrave; avanzata di quella che la borghesia avrebbe voluto &ldquo;spontaneamente&rdquo; e anche molto pi&ugrave; avanzata di quella che le premesse storiche dovevano consentire [...]. Questo tratto, caratteristico del giacobinismo e quindi di tutta la Rivoluzione Francese, del forzare la situazione (apparentemente) e del creare fatti compiuti irreparabili, cacciando avanti la classe borghese a calci nel sedere, da parte di un gruppo di uomini estremamente energici e risoluti, pu&ograve; essere &ldquo;schematizzato&rdquo; cos&igrave;: il terzo stato era il meno omogeneo degli stati; la borghesia ne costituiva la parte pi&ugrave; avanzata culturalmente ed economicamente; lo sviluppo degli avvenimenti francesi mostra lo sviluppo politico di questa parte, che inizialmente pone le questioni che solo interessano i suoi componenti fisici attuali, i suoi interessi &ldquo;corporativi immediati&rdquo; [...]. Questa parte avanzata perde a mano a mano i suoi caratteri &ldquo;corporativi&rdquo; e diventa classe egemone per l'azione di due fattori: la resistenza delle vecchie classi e l'attivit&agrave; politica dei giacobini&raquo;, che &laquo;rappresentano il solo partito della rivoluzione, in quanto essi non solo vedono gli interessi immediati delle persone fisiche attuali che costituiscono la borghesia francese, ma vedono gli interessi anche di domani e non di quelle sole determinate persone fisiche, ma degli altri strati sociali del terzo stato che domani diventeranno borghesi&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 50-1; il Testo C, <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, presenta numerose varianti, ma perlopi&ugrave; di carattere formale, a parte la sistematica sostituzione del termine &laquo;classe&raquo; con &laquo;gruppo sociale&raquo; e simili). La mancanza di atteggiamento &ldquo;giacobino&rdquo; da parte dei leader e dei movimenti politici risorgimentali che avrebbero dovuto in qualche modo farsi portavoce delle classi popolari ha pesato negativamente anche sulle sorti successive dello Stato nazionale, nel quale da un lato i partiti hanno manifestato &laquo;uno squilibrio tra l'agitazione e la propaganda, e che in altri termini si chiama mancanza di principii, opportunismo, mancanza di continuit&agrave; organica, squilibrio tra tattica e strategia ecc.&raquo;, dall'altro &laquo;lo Stato-Governo ha una certa responsabilit&agrave; in questo stato di cose [...]: il governo ha infatti operato come un &ldquo;partito&rdquo;, si &egrave; posto al disopra dei partiti non per armonizzarne gli interessi e l'attivit&agrave; nei quadri permanenti della vita e degli interessi statali nazionali, ma per disgregarli, per staccarli dalle grandi masse e avere &ldquo;una forza di senza partito legati al governo con vincoli paternalistici di tipo bonapartistico-cesareo&rdquo;: cos&igrave; occorre analizzare le cos&igrave; dette dittature di Depretis, Crispi, Giolitti e il fenomeno parlamentare del trasformismo. Le classi esprimono i partiti, i partiti elaborano gli uomini di Stato e di governo, i dirigenti della societ&agrave; civile e della societ&agrave; politica. Ci deve essere un certo rapporto utile e fruttuoso in queste manifestazioni e in queste funzioni. Non pu&ograve; esserci elaborazione di dirigenti dove manca l'attivit&agrave; teorica, dottrinaria dei partiti, dove non sono sistematicamente ricercate e studiate le ragioni di essere e di sviluppo della classe rappresentata&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 387). Il nesso tra il mancato legame tra rappresentanti e rappresentati e il fenomeno del cesarismo o bonapartismo &egrave; analizzato dettagliatamente in <a href='http://gramscisource.org/quaderno/4/nota/69' target='_blank' class='link-to-note'>Q 4, 69</a>, 513: &laquo;a un certo punto dello sviluppo storico, le classi si staccano dai loro partiti tradizionali, cio&egrave; i partiti tradizionali in quella data forma organizzativa, con quei determinati uomini che li costituiscono o li dirigono, non rappresentano pi&ugrave; la loro classe o frazione di classe. &Egrave; questa la crisi pi&ugrave; delicata e pericolosa, perch&eacute; offre il campo agli uomini provvidenziali o carismatici. Come si forma questa situazione di contrasto tra rappresentati e rappresentanti [...]? In ogni paese il processo &egrave; diverso, sebbene il contenuto sia lo stesso [nel Testo C di <a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1603, da connettere con le note sulle situazioni e i rapporti di forza, molto pi&ugrave; ampio, si legge tra l'altro: &laquo;E il contenuto &egrave; la crisi di egemonia della classe dirigente [...] Si parla di &ldquo;crisi di autorit&agrave;&rdquo; e ci&ograve; appunto &egrave; la crisi di egemonia, o crisi dello Stato nel suo complesso&raquo;, ndr]. La crisi &egrave; pericolosa quando essa si diffonde in tutti i partiti, in tutte le classi, quando cio&egrave; non avviene, in forma acceleratissima, il passaggio delle truppe di uno o vari partiti in un partito che meglio riassume gli interessi generali. [...] Quando la crisi non trova questa soluzione organica, ma quella dell'uomo provvidenziale [nel Testo C, <a href='http://gramscisource.org/quaderno/13/nota/23' target='_blank' class='link-to-note'>ibid.</a>: &laquo;del capo carismatico&raquo;, ndr], significa che esiste un equilibrio statico [nel Testo C, <a href='http://gramscisource.org/quaderno/13/nota/23' target='_blank' class='link-to-note'>ivi</a>, 1604: &laquo;i cui fattori possono essere disparati, ma in cui prevale l'immaturit&agrave; delle forze progressive&raquo;, ndr], che nessuna classe, n&eacute; la conservatrice n&eacute; la progressiva hanno la forza di vincere, ma anche la classe conservatrice ha bisogno di un padrone [nel Testo C &egrave; aggiunto il rimando esplicito alla classica analisi marxiana del 18 brumaio di Luigi Bonaparte, ndr]&raquo;. Il successivo approfondimento della questione conferma peraltro come tra i partiti, siano essi rappresentanti delle classi dominanti oppure portatori delle istanze dei gruppi subalterni, si possano riconoscere una serie di problematiche comuni rispetto alla questione della rappresentanza, tra cui &laquo;quella della loro &ldquo;tempestivit&agrave;&rdquo;, o &ldquo;tempismo&rdquo;, ossia del come essi reagiscono contro lo spirito di &ldquo;consuetudine&rdquo; e le tendenze a diventare anacronistici e mummificati. Praticamente i partiti nascono [come organizzazione] dopo avvenimenti storici importanti per i gruppi sociali rappresentati: ma essi non sanno sempre adattarsi alle nuove epoche o fasi storiche, non sanno svilupparsi secondo che si sviluppano i rapporti complessivi di forza [e quindi i rapporti relativi] nel paese determinato o nel campo internazionale [...]. Avvengono cos&igrave; le crisi dei partiti, che, qualche volta d'un tratto, perdono la loro base sociale storica e si trovano campati in aria&raquo; (<a href='http://gramscisource.org/quaderno/7/nota/77' target='_blank' class='link-to-note'>Q 7, 77</a>, 910). Del resto, come G. ribadisce in <a href='http://gramscisource.org/quaderno/9/nota/69' target='_blank' class='link-to-note'>Q 9, 69</a>, 1141, &laquo;la numerazione dei &ldquo;voti&rdquo; &egrave; la manifestazione terminale di un lungo processo in cui l'influsso massimo appartiene proprio a quelli che &ldquo;dedicano allo Stato e alla Nazione le loro migliori forze&rdquo; (quando lo sono). Se questi presunti ottimati, nonostante le forze materiali sterminate che possiedono, non hanno il consenso delle maggioranze, saranno da giudicare inetti e non rappresentanti gli interessi &ldquo;nazionali&rdquo;, che non possono non essere prevalenti nell'indurre le volont&agrave; in un senso piuttosto che in un altro&raquo;. Ai politici che si fanno portavoce di interessi nazionali e popolari vengono contrapposti, in <a href='http://gramscisource.org/quaderno/17/nota/28' target='_blank' class='link-to-note'>Q 17, 28</a>, 1933, quelli che rappresentano &laquo;la loro classe in senso angusto e meschino&raquo;. Parallelamente il discorso si allarga e insieme si approfondisce nell'analisi delle vicende novecentesche del movimento operaio e delle motivazioni della sua sconfitta in Occidente, e in particolare in Italia, e della sua impasse a Oriente, indicando tra le principali proprio il distacco tra rappresentanti e rappresentati, tra le cui cause vi sono, come si legge in <a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 319-21, &laquo;la confusione politica e il dilettantismo polemico dei leaders, [...] la nessuna unione con la classe rappresentata, la nessuna comprensione dei suoi bisogni fondamentali, delle sue aspirazioni, delle sue energie latenti: partito paternalistico, di piccoli borghesi che fanno le mosche cocchiere&raquo;. Il distacco dalla classe spiega anche la mancanza di &laquo;difesa&raquo; dal nascente movimento fascista, &laquo;perch&eacute; non si vive la lotta reale ma solo la lotta come &ldquo;principio libresco&rdquo;&raquo;. E ancora: &laquo;un documento eccezionale di questo distacco tra rappresentati e rappresentanti &egrave; costituito dal cos&igrave; detto patto di alleanza tra Confederazione e Partito, che pu&ograve; essere paragonato a un Concordato fra Stato e Chiesa. Il partito, che &egrave; in embrione una struttura statale, non pu&ograve; ammettere nessuna divisione dei suoi poteri politici, non pu&ograve; ammettere che una parte dei suoi membri si pongano come aventi eguaglianza di diritto, come alleati del &ldquo;tutto&rdquo; [...]. L'ammissione di una tale situazione implica la subordinazione di fatto e di diritto dello Stato e del Partito alla cosidetta &ldquo;maggioranza&rdquo; dei rappresentati, in realt&agrave; a un gruppo che si pone come antistato e antipartito e che finisce con l'esercitare indirettamente il potere. [...] La quistione deve essere impostata cos&igrave;: ogni membro del partito, qualsiasi posizione o carica occupi, &egrave; sempre un membro del partito ed &egrave; subordinato alla sua direzione&raquo;. In <a href='http://gramscisource.org/quaderno/9/nota/68' target='_blank' class='link-to-note'>Q 9, 68</a>, 1138-40 la questione &egrave; collegata direttamente al tema del &laquo;centralismo democratico&raquo;, in quanto &laquo;nei partiti rappresentanti gruppi socialmente subalterni l'elemento di stabilit&agrave; rappresenta la necessit&agrave; organica di assicurare l'egemonia non a gruppi privilegiati: ma alle forze sociali progressive, organicamente progressive in confronto di altre forze alleate ma composte e oscillanti tra il vecchio e il nuovo&raquo;. Ci&ograve; non avviene in quello che G. definisce &laquo;centralismo burocratico&raquo;, dovuto spesso a &laquo;deficienza d'iniziativa, cio&egrave; per la primitivit&agrave; politica, delle forze periferiche, anche quando esse sono omogenee con il gruppo territoriale egemone. Specialmente negli organismi territoriali [internazionali] il formarsi di tali situazioni &egrave; estremamente dannoso e pericoloso&raquo;. Oltre a proseguire idealmente la battaglia politica degli anni immediatamente precedenti la carcerazione contro la concezione bordighiana del partito, queste pagine sembrano riferirsi implicitamente anche all'involuzione in atto all'interno del partito bolscevico che preluder&agrave; a quello che verr&agrave; detto stalinismo. Del resto, come G. scrive in <a href='http://gramscisource.org/quaderno/13/nota/21' target='_blank' class='link-to-note'>Q 13, 21</a>, 1601-2, con notevoli innovazioni rispetto alla prima stesura di <a href='http://gramscisource.org/quaderno/4/nota/10' target='_blank' class='link-to-note'>Q 4, 10</a>, 432, &laquo;nei regimi che si pongono come totalitari [nel Testo A: &laquo;dittatoriali&raquo;, a indicare il riferimento piuttosto al fascismo, ndr], la funzione tradizionale dell'istituto della corona &egrave; in realt&agrave; assunta dal partito determinato, che anzi &egrave; totalitario appunto perch&eacute; assolve a tale funzione. Sebbene ogni partito sia espressione di un gruppo sociale, e di un solo gruppo sociale, tuttavia determinati partiti appunto rappresentano un solo gruppo sociale, in certe condizioni date, in quanto esercitano una funzione di equilibrio e di arbitrato tra gli interessi del proprio gruppo e gli altri gruppi, e procurano che lo sviluppo del gruppo rappresentato avvenga col consenso e con l'aiuto dei gruppi alleati, se non addirittura dei gruppi decisamente avversari&raquo;. Il &laquo;partito totalitario&raquo;, quindi, &laquo;cercher&agrave; con vari modi di dare l'impressione che la funzione &ldquo;di forza imparziale&rdquo; &egrave; attiva ed efficace&raquo;. E ancora, in <a href='http://gramscisource.org/quaderno/15/nota/3' target='_blank' class='link-to-note'>Q 15, 3</a>, 1751, riferito esplicitamente al regime mussoliniano ma certo applicabile anche a quello staliniano: &laquo;&egrave; strano come la identit&agrave; &ldquo;Stato-classe&rdquo; non essendo di facile comprensione avvenga che un governo (Stato) possa fare rifluire sulla classe rappresentata come un merito e una ragione di prestigio l'aver finalmente fatto ci&ograve; che da pi&ugrave; di cinquanta anni doveva essere fatto e quindi dovrebbe essere un demerito e una ragione di infamia&raquo;. Infine, in <a href='http://gramscisource.org/quaderno/14/nota/13' target='_blank' class='link-to-note'>Q 14, 13</a>, 1668-9 la stessa distinzione tra rappresentanti e rappresentati pare acquistare una funzione &laquo;metodica&raquo; e non &laquo;organica&raquo;: &laquo;Poich&eacute; tutti sono &ldquo;uomini politici&rdquo; tutti sono anche &ldquo;legislatori&rdquo;. Ma occorrer&agrave; fare delle distinzioni [...]. Ogni uomo, in quanto &egrave; attivo, cio&egrave; vivente contribuisce a modificare l'ambiente sociale in cui si sviluppa (a modificarne determinati caratteri o a conservarne altri), cio&egrave; tende a stabilire &ldquo;norme&rdquo;, regole di vita e di condotta. La cerchia di attivit&agrave; sar&agrave; maggiore o minore, la consapevolezza [della propria azione e dei fini] sar&agrave; maggiore o minore; inoltre, il potere rappresentativo sar&agrave; maggiore o minore, e sar&agrave; pi&ugrave; o meno attuato dai &ldquo;rappresentati&rdquo; nella sua espressione sistematica normativa. [...] In generale si pu&ograve; dire che tra la comune degli uomini e altri uomini pi&ugrave; specificatamente legislatori la distinzione &egrave; data dal fatto che questo secondo gruppo non solo elabora direttive che dovrebbero diventare norma di condotta per gli altri, ma nello stesso tempo elabora gli strumenti attraverso i quali le direttive stesse saranno &ldquo;imposte&rdquo; e se ne verificher&agrave; l'esecuzione. [...] Il massimo di capacit&agrave; del legislatore si pu&ograve; desumere dal fatto che alla perfetta elaborazione delle direttive corrisponde una perfetta predisposizione degli organismi di esecuzione e di verifica e una perfetta preparazione del consenso &ldquo;spontaneo&rdquo; delle masse che devono &ldquo;vivere&rdquo; quelle direttive, modificando le proprie abitudini, la propria volont&agrave;, le proprie convinzioni conformemente a queste direttive e ai fini che esse si propongono di raggiungere. Se ognuno &egrave; legislatore nel senso pi&ugrave; largo del concetto, ognuno continua ad essere legislatore anche se accetta direttive di altri, ed eseguendole controlla che anche gli altri le eseguano, avendole comprese nel loro spirito, le divulga, quasi facendone dei regolamenti di applicazione particolare a zone di vita ristretta e individuata&raquo;.</p><h2>GIUSEPPE COSPITO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bonapartismo'>Bonapartismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Centralismo'>Centralismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dirigenti-diretti'>Dirigenti-diretti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Elezioni'>Elezioni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>