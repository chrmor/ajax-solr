<html><head><title>Gramsci Dictionary: Boulangismo</title></head><body><h1>Boulangismo</h1><p> Il boulangismo fu un movimento politico di opposizione alla Terza Repubblica francese tra il 1886 e il 1891. Attorno a Georges Boulanger si unirono forze politiche monarchiche e nazionaliste di diverse sfumature. G. si riferisce al boulangismo nel Q 4 e riprende il discorso nel Q 13, sempre riguardo alla discussione sull'&laquo;&ldquo;economismo&rdquo;&raquo; (ovvero sull'economicismo). L'interpretazione di G. &egrave; che l'economicismo, nelle sue molte varianti, pur incidendo sul materialismo storico, sia un'ideologia borghese: &laquo;nella sua forma pi&ugrave; diffusa di superstizione economistica, la filosofia della praxis perde una gran parte della sua espansivit&agrave; culturale nella sfera superiore del gruppo intellettuale, per quanta ne acquista tra le masse popolari&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1595). La proposta di G. &egrave; che si combatta l'economicismo &laquo;sviluppando il concetto di egemonia&raquo; (<a href='http://gramscisource.org/quaderno/13/nota/18' target='_blank' class='link-to-note'>ivi</a>, 1595-6). Come ipotesi teorica suggerisce che si studino certi movimenti politici prendendo il boulangismo come &laquo;archetipo&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 464) o &laquo;tipo&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1596, Testo C). Dello stesso tipo &egrave; considerato il processo Dreyfus o anche il colpo di Stato di Luigi Bonaparte, la cui analisi marxiana &egrave; particolarmente utile &laquo;per studiare quale importanza relativa vi si d&agrave; al fattore economico immediato e quale posto invece vi abbia lo studio concreto delle &ldquo;ideologie&rdquo;&raquo; (<a href='http://gramscisource.org/quaderno/13/nota/18' target='_blank' class='link-to-note'>ibid.</a>). Sono forti gli indizi che fanno credere che G. cercasse elementi teorici in grado di arricchire la sua interpretazione del fascismo come movimento politico di massa. La valutazione di un movimento di tipo boulangista deve seguire il metodo della correlazione di forze, ma &laquo;anche in questo caso l'analisi dei diversi gradi di rapporto delle forze non pu&ograve; culminare che nella sfera dell'egemonia e dei rapporti etico-politici&raquo; (<a href='http://gramscisource.org/quaderno/13/nota/18' target='_blank' class='link-to-note'>ivi</a>, 1597).</p><h2>MARCOS DEL ROIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bonapartismo'>Bonapartismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economismo'>Economismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Francia'>Francia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionalismo'>Nazionalismo</a></body></html>