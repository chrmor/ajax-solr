<html><head><title>Gramsci Dictionary: Incesto</title></head><body><h1>Incesto</h1><p> Si legge in Alcuni aspetti della quistione sessuale (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2148), in riferimento all'inchiesta parlamentare sul Mezzogiorno del 1911, &laquo;che in Abruzzo e Basilicata (dove maggiore &egrave; il fanatismo religioso, il patriarcalismo e minore l'influsso delle idee cittadine [...]) si ha l'incesto nel 30% delle famiglie&raquo;. Il dato &egrave; citato per sfatare la visione idilliaca per cui &laquo;i reati pi&ugrave; mostruosi e numerosi&raquo; sarebbero frutto della proletarizzazione urbana, posizione diffusa all'epoca tanto tra gli epigoni della scuola sociologica lombrosiana (Enrico Ferri) che nell'igienismo progressista (G. cita altrove Max Nordau). G. non considera dunque n&eacute; l'incesto n&eacute; le altre &ldquo;perversioni&rdquo; sessuali come derivanti da una degenerazione psico-sociale, riconducendole all'effetto implicito del familismo patriarcale tradizionale, in cui sono certo meno visibili ma ben pi&ugrave; radicate che nella sessualit&agrave; urbanizzata. Due fonti di riflessione sul problema sono, a giudicare dalla stessa nota, la Citt&agrave; del Sole di Campanella e la &laquo;letteratura &ldquo;psicanalitica&rdquo;&raquo; che indaga la &laquo;regolamentazione degli istinti sessuali&raquo;, senza tralasciare &laquo;i rapporti tra genitori e figli&raquo; (<a href='http://gramscisource.org/quaderno/22/nota/3' target='_blank' class='link-to-note'>ibid.</a>). Al di l&agrave; della consapevolezza di G. dell'apporto di Freud e della psicanalisi, l'incesto sembra dunque connaturato al dominio sociale della famiglia semiautarchica e patriarcale, tradizionalmente fondata sulla piccola propriet&agrave; agraria e protetta dall'omert&agrave; religiosa. L'urbanizzazione dei costumi, che ha un suo costo (&laquo;l'abuso e l'irregolarit&agrave; delle funzioni sessuali &egrave;, dopo l'alcoolismo, il nemico pi&ugrave; pericoloso delle energie nervose ed [...] il lavoro &ldquo;ossessionante&rdquo; provoca depravazione alcolica e sessuale&raquo;: <a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2166), &egrave; prefigurata come il miglior antidoto al problema, fatto salvo che, in una prospettiva evoluzionistica, &laquo;anche gli istinti che oggi sono da superare come ancora troppo &ldquo;animaleschi&rdquo; in realt&agrave; sono stati un progresso notevole su quelli anteriori, ancora pi&ugrave; primitivi&raquo; (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2161).</p><h2>LIVIO BONI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Contadini'>Contadini</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Famiglia'>Famiglia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Freud, Sigmund'>Freud, Sigmund</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Libertinismo'>Libertinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Psicanalisi'>Psicanalisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione sessuale'>Quistione sessuale</a></body></html>