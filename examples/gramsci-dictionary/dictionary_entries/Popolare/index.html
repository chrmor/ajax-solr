<html><head><title>Gramsci Dictionary: Popolare</title></head><body><h1>Popolare</h1><p> L'aggettivo &laquo;popolare&raquo; nei Q indica ci&ograve; che attiene o &egrave; diffuso tra il popolo, inteso come l'insieme delle classi subalterne. Solo in alcuni casi, per&ograve;, il termine equivale a &laquo;proletario&raquo; (<a href='http://gramscisource.org/quaderno/2/nota/47' target='_blank' class='link-to-note'>Q 2, 47</a>, 200) o si riferisce esplicitamente ai ceti che compongono il proletariato (<a href='http://gramscisource.org/quaderno/1/nota/52' target='_blank' class='link-to-note'>Q 1, 52</a>, 66). Nella gran parte dei casi l'aggettivo sembra implicare un concetto di popolo come l'insieme degli individui che compongono una compagine sociale. &Egrave; il concetto ottocentesco di &laquo;popolo-nazione&raquo; che G. tiene idealmente presente e che gli permette da un lato di prefigurare la trasformazione di &laquo;popolare&raquo; in &laquo;nazionale-popolare&raquo;, dall'altro di denunciare la &laquo;demagogia&raquo; delle classi dirigenti risorgimentali, colpevoli di aver degradato il popolo a mero strumento del proprio progetto politico (<a href='http://gramscisource.org/quaderno/1/nota/119' target='_blank' class='link-to-note'>Q 1, 119</a>, 112) e di aver impedito alle classi popolari di divenire protagoniste della storia nazionale, come di fatto era avvenuto in altre parti d'Europa (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 361). Osservando che nella lingua italiana &laquo;popolare&raquo; e &laquo;nazionale&raquo; non sono sinonimi, come accade in altre lingue europee (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 343), G. stesso ne delimita l'ambito semantico chiarendo che il termine definisce i ceti colpevolmente tenuti ai margini della vita politica e culturale e indica, potremmo ag giungere, pi&ugrave; che lo &laquo;spirito di scissione&raquo;, lo stato di isolamento e di arretratezza culturale in cui si trovano le classi popolari. Non &egrave; un caso, d'altronde, che l'aggettivo, soprattutto unito a sostantivi come cultura, letteratura, religione, filosofia, ideologia, pi&ugrave; che a sottolineare la diversit&agrave; e l'autonomia della cultura popolare serva a denotare la sua sostanziale elementariet&agrave; o arretratezza, di cui &egrave; testimone l'accostamento che G. suggerisce tra cultura popolare e folklore o tra filosofia popolare e senso comune basato sulla constatazione che quelle varianti popolari, non &laquo;elaborate&raquo; n&eacute; &laquo;sistematizzate&raquo;, sono &laquo;una giustapposizione meccanica di parecchie concezioni del mondo&raquo; (<a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89).</p><h2>MARINA PALADINI MUSITELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura popolare'>Cultura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Folclore, folklore'>Folclore, folklore</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo'>Popolo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo-nazione'>Popolo-nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Senso comune'>Senso comune</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spirito di scissione'>Spirito di scissione</a></body></html>