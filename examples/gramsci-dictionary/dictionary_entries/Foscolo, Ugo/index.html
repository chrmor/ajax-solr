<html><head><title>Gramsci Dictionary: Foscolo, Ugo</title></head><body><h1>Foscolo, Ugo</h1><p> Il nome del poeta ricorre in una serie di passi nei quali vengono discusse le differenti interpretazioni che nel tempo sono state date del Principe di Machiavelli, con particola re riferimento alla cruciale domanda &laquo;perch&eacute; Machiavelli ha scritto Il principe?&raquo;. Nei vv. 155-159 del carme Dei sepolcri Foscolo, evocando le &laquo;urne de' forti&raquo; raccolte a Santa Croce in Firenze, fa riferimento a Machiavelli, il &laquo;quale temprando lo scettro a' regnatori, / l'allor ne sfronda, ed alle genti svela / di che lagrime grondi e di che sangue&raquo;: versi assai conosciuti, nei quali tradizionalmente si era scorta una ben precisa e credibile &ldquo;interpretazione&rdquo; foscoliana del pensiero del Segretario fiorentino e soprattutto del fine in vista del quale quest'ultimo avrebbe composto il Principe. Come si afferma in <a href='http://gramscisource.org/quaderno/13/nota/20' target='_blank' class='link-to-note'>Q 13, 20</a>, 1600, secondo l'esegesi prevalente del testo foscoliano il poeta qui attribuirebbe a Machiavelli un intento fondamentalmente &ldquo;moralistico&rdquo;, e dunque non politico: Machiavelli con la sua opera mira principalmente a &ldquo;educare&rdquo; il popolo a odiare i tiranni; per cui in <a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, 1617 Foscolo viene associato a Rousseau e a Mazzini, in quanto latori di una comune &laquo;interpretazione romantico-liberale del Machiavelli&raquo; (ovvero &laquo;interpretazione &ldquo;democratica&rdquo;&raquo;): interpretazione che vorrebbe che il Principe, opera &ldquo;obliqua&rdquo;, con il pretesto diversivo di ammaestrare i governanti, di fatto procedesse a svelare ai sudditi la vera natura del potere, sempre fondato, in definitiva, sulle sofferenze (&laquo;lagrime&raquo;) e sui delitti (&laquo;sangue&raquo;). Secondo G., invece, il significato concettuale dei versi dei Sepolcri andava decifrato in un'altra, differente chiave, come del resto aveva gi&agrave; suggerito Croce nel suo libro sulla Storia dell'et&agrave; barocca (<a href='http://gramscisource.org/quaderno/14/nota/33' target='_blank' class='link-to-note'>Q 14, 33</a>, 1689): Machiavelli, animato dallo scopo non simulato ma effettivo di istruire i governanti, perseguirebbe per ci&ograve; stesso e nello stesso momento quello di demistificare la &ldquo;sacralit&agrave;&rdquo; del potere; in altre parole, &laquo;la scienza politica, in quanto scienza, &egrave; utile sia ai governanti che ai governati per comprendersi reciprocamente&raquo; (<a href='http://gramscisource.org/quaderno/14/nota/33' target='_blank' class='link-to-note'>ibid.</a>). Per il pensatore sardo questa seconda esegesi del carme risultava essere pi&ugrave; accettabile di quella &laquo;romantico-liberale&raquo;, sebbene poi, al di l&agrave; del riferimento foscoliano, neanche la visione crociana di un Machiavelli intento a &laquo;scrivere un'opera di &ldquo;scienza&rdquo; disinteressata&raquo; (<a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, 1617) convincesse realmente G., secondo il quale, come &egrave; noto, il Segretario fiorentino mirava, piuttosto, alla concreta azione politica e con il suo libro indicava a un nuovo soggetto collettivo (&laquo;il &ldquo;popolo&rdquo; e la &ldquo;nazione&rdquo; italiana, la democrazia cittadina&raquo;: <a href='http://gramscisource.org/quaderno/13/nota/20' target='_blank' class='link-to-note'>Q 13, 20</a>, 1600) la necessit&agrave; di aderire a una concezione politica assolutamente realistica. <a href='http://gramscisource.org/quaderno/5/nota/32' target='_blank' class='link-to-note'>Q 5, 32</a>, 569, intitolato emblematicamente Ugo Foscolo e la retorica letteraria italiana, pu&ograve; essere considerato il capostipite di una seconda serie di occorrenze: vi si dice che i Sepolcri vanno considerati come la &laquo;maggiore &ldquo;fonte&rdquo;&raquo; di una particolare &laquo;tradizione culturale&raquo; italiana, definita essenzialmente &laquo;retorica&raquo;, la quale identifica la &laquo;&ldquo;nazione&rdquo;&raquo; con le sue glorie artistiche e letterarie, per cui la coscienza nazionale di un popolo dovrebbe idealmente modellarsi intorno ai &laquo;monumenti&raquo; del passato, piuttosto che intorno alla sua vivente storia di &laquo;popolo&raquo;. Ma qui G. sente subito la necessit&agrave; di effettuare una distinzione, precisando come, a ben guardare, questa concezione in Foscolo di fatto detenesse una sua reale portata &laquo;politica&raquo; (&laquo;ai primi dell'800 quando si trattava di svegliare delle energie latenti e di entusiasmare la giovent&ugrave;&raquo;), per poi scadere, ma soltanto negli epigoni, in una &laquo;&ldquo;deformazione&rdquo; perch&eacute; &egrave; diventato puro motivo decorativo, esteriore&raquo;, appunto &laquo;retorico&raquo; (<a href='http://gramscisource.org/quaderno/5/nota/32' target='_blank' class='link-to-note'>ibid.</a>). Il fatto &egrave; che la figura del Foscolo (e in particolare i Sepolcri, vera e propria summa della sua ideologia), fuoriuscendo per cos&igrave; dire dall'ambito ristretto della comunicazione letteraria, ha costituito un saldo punto di riferimento ideologico per le successive classi colte italiane: in <a href='http://gramscisource.org/quaderno/14/nota/24' target='_blank' class='link-to-note'>Q 14, 24</a>, 1681-2 si afferma con decisione che nei Sepolcri &laquo;sono contenuti tanti spunti della mentalit&agrave; e dell'ideologia dell'intellettuale italiano del secolo XIX-XX&raquo;. In <a href='http://gramscisource.org/quaderno/8/nota/3' target='_blank' class='link-to-note'>Q 8, 3</a>, 937-8, abbozzando una &laquo;ricerca &ldquo;molecolare&rdquo;&raquo; volta a &laquo;cogliere il processo di formazione intellettuale della borghesia&raquo; italiana nel periodo 1750-1850, G. individua proprio in Foscolo e in Manzoni due &ldquo;tipi&rdquo; paradigmatici: mentre nell'ideologia manzoniana si troveranno istanze gi&agrave; strettamente, tecnicamente &laquo;borghesi&raquo; (come l'esaltazione sincera delle laboriose attivit&agrave; economiche), invece nei Sepolcri e nei Discorsi civili Foscolo &egrave; portatore della suddetta concezione essenzialmente &laquo;retorica&raquo;; qui per&ograve; G. precisa, nuovamente, come &laquo;nel tempo suo questa retorica avesse un'efficienza pratica attuale e quindi fosse &ldquo;realistica&rdquo;&raquo; (<a href='http://gramscisource.org/quaderno/8/nota/3' target='_blank' class='link-to-note'>ivi</a>, 938). Insomma siamo nell'ambito dello studio della &laquo;formazione del carattere nazionale moderno degli intellettuali italiani&raquo;, e in <a href='http://gramscisource.org/quaderno/8/nota/30' target='_blank' class='link-to-note'>Q 8, 30</a>, 959 si afferma che in tale prospettiva il modello foscoliano ha svolto una funzione di grande rilievo, simile per importanza a quella esercitata da Gioberti: giacch&eacute; certe loro concezioni e certe loro indagini, relative alle pi&ugrave; remote origini storiche o ai fondamenti etico-civili di una nazione, secondo G., sintomaticamente alludevano e rinviavano, sempre (sebbene mai in maniera limpida e risoluta), all'urgente problema reale di un'identit&agrave; nazionale-unitaria assai problematica.</p><h2>DOMENICO MEZZINA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alighieri, Dante'>Alighieri, Dante</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavellismo e antimachiavellismo'>Machiavellismo e antimachiavellismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Manzoni, Alessandro'>Manzoni, Alessandro</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Retorica'>Retorica</a></body></html>