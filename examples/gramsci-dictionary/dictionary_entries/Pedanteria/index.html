<html><head><title>Gramsci Dictionary: Pedanteria</title></head><body><h1>Pedanteria</h1><p> &egrave; soprattutto nei giudizi letterari che la riflessione carceraria gramsciana si serve del concetto di pedanteria. Esso ricorre per la prima volta in <a href='http://gramscisource.org/quaderno/1/nota/72' target='_blank' class='link-to-note'>Q 1, 72</a>, 80, in una rubrica sul brescianesimo, laddove G. commenta un articolo di Edoardo Fenu sull'arte cattolica, in cui si rimprovera a quasi tutti gli scrittori cattolici il tono apologetico. Secondo Fenu, &laquo;un cattolico, per il solo fatto di essere tale, &egrave; gi&agrave; investito di quello spirito semplice e profondo che, trasfondendosi nelle pagine di un racconto o di una poesia, far&agrave; della sua [...] un'arte schietta, serena, nient'affatto pedante&raquo; (<a href='http://gramscisource.org/quaderno/1/nota/72' target='_blank' class='link-to-note'>ibid.</a>). Nonostante le &laquo;contraddizioni e impropriet&agrave;&raquo; presenti nella riflessione, G. ne condivide la conclusione: la sterilit&agrave; della religione nell'arte, ridotta a spunto e a propaganda; disseccato il &laquo;sentimento religioso schietto&raquo; (<a href='http://gramscisource.org/quaderno/1/nota/72' target='_blank' class='link-to-note'>ivi</a>, 81), essa non &egrave; che &laquo;ingenua effusione di fede&raquo; (Testo C: <a href='http://gramscisource.org/quaderno/23/nota/18' target='_blank' class='link-to-note'>Q 23, 18</a>, 2208). Ancora a proposito dei nipotini di padre Bresciani, in <a href='http://gramscisource.org/quaderno/3/nota/78' target='_blank' class='link-to-note'>Q 3, 78</a>, 358, l'accusa di pedanteria, associata a quella di provincialismo, concerne il modo in cui Forzano si &egrave; esercitato su argomenti storici come gli episodi della Rivoluzione francese, allorch&eacute; G. ricorda come alcune tipologie del romanzo popolare abbiano dei corrispettivi nel teatro e nel cinema. Fondamentale e celebre &egrave; di contro il riconoscimento del carattere non pedantesco del Principe di Machiavelli: l'opera, anzich&eacute; presentarsi sotto forma di catalogazione di &laquo;principii e di criterii di un metodo d'azione&raquo;, risulta libro &ldquo;vivente&rdquo;, in cui l'ideologia politica assume un'immagine plastica e umana e la volont&agrave; collettiva &egrave; incarnata da un &laquo;&ldquo;condottiero&rdquo;&raquo;, da una &laquo;personalit&agrave; concreta&raquo;, di cui si elencano &laquo;&ldquo;doti e doveri&rdquo;&raquo; (<a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 951), &laquo;qualit&agrave;, tratti caratteristici, doveri, necessit&agrave;&raquo; (Testo C: <a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1555). Allo stesso modo, i punti concreti della riforma intellettuale e morale, che il &ldquo;moderno Principe&rdquo; non potr&agrave; non promuovere, dovrebbero, &laquo;&ldquo;drammaticamente&rdquo;, risultare dal discorso, non essere una fredda e pedantesca esposizione di raziocini&raquo; (<a href='http://gramscisource.org/quaderno/13/nota/1' target='_blank' class='link-to-note'>ivi</a>, 1561). Nell'ambito della linguistica, invece, costituisce un ritorno a una &laquo;vecchissima concezione retorica e pedantesca&raquo; la teoria di Giulio Bertoni, che era stata &ndash; in modo stupefacente per G. &ndash; accolta positivamente da Sapegno: la sua &laquo;&ldquo;sottile analisi discriminativa delle voci poetiche da quelle strumentali&rdquo;&raquo; infatti non sarebbe altro che una distinzione delle parole in &laquo;poetiche e non poetiche o antipoetiche&raquo; (<a href='http://gramscisource.org/quaderno/6/nota/20' target='_blank' class='link-to-note'>Q 6, 20</a>, 700). Sapegno riscontra nella linguistica di Bertoni un evidente nucleo crociano: ci&ograve; dovrebbe implicare la necessit&agrave; di correggere anche Croce, se egli &laquo;si riconosce nel Bertoni&raquo;, ma secondo G. don Benedetto &egrave; stato piuttosto &laquo;solo molto indulgente col Bertoni, per non aver approfondito la quistione e per ragioni &ldquo;didattiche&rdquo;&raquo; (<a href='http://gramscisource.org/quaderno/6/nota/20' target='_blank' class='link-to-note'>ivi</a>, 701). A Croce d'altronde viene imputata come merito proprio la &laquo;mancanza di pedanteria e di astruseria&raquo;, elemento stilistico-letterario che avrebbe concorso alla sua &laquo;relativa popolarit&agrave;&raquo; (<a href='http://gramscisource.org/quaderno/10a/nota/0' target='_blank' class='link-to-note'>Q 10 I, 0</a>, 1207). G. riconosce che Croce ha scritto &laquo;centinaia e centinaia di brevi saggi (recensioni, postille) nei quali il suo pensiero idealistico circola intimamente, senza pedanterie scolastiche&raquo; (<a href='http://gramscisource.org/quaderno/10a/nota/4' target='_blank' class='link-to-note'>Q 10 I, 4</a>, 1216) e in cui la sua filosofia si presenta immediatamente e viene &laquo;assorbita come buon senso e senso comune&raquo;, come G. scrive nelle LC (LC 567, a Tania, 25 aprile 1932), allorch&eacute; ancora una volta si interroga sulle ragioni della fortuna riscontrata dall'opera di Croce anche al di fuori della cerchia accademica, inconsueta per un filosofo in vita. La pedanteria &egrave; poi annoverata tra le critiche a De Man in un articolato confronto tra Sorel e De Man stesso: in <a href='http://gramscisource.org/quaderno/4/nota/31' target='_blank' class='link-to-note'>Q 4, 31</a>, 450 G. afferma infatti che egli rimarrebbe un &laquo;esemplare pedantesco della burocrazia laburista belga&raquo;. Tutto in De Man sarebbe infatti pedantesco, persino l'entusiasmo: egli riterrebbe di aver fatto scoperte grandiose, ma, incorrendo in un tipico caso del positivismo, ripeterebbe come formula e legge scientifica la semplice descrizione di fatti empirici. De Man inoltre avrebbe la &laquo;pretesa pedantesca di porre in luce e in primo piano i cos&igrave; detti &ldquo;valori psicologici ed etici&rdquo; del movimento operaio&raquo; (<a href='http://gramscisource.org/quaderno/11/nota/66' target='_blank' class='link-to-note'>Q 11, 66</a>, 1501), ma pretenderebbe di trarne &laquo;una confutazione perentoria e radicale della filosofia della prassi&raquo;. Per G. infatti essa deve indubbiamente occuparsi di analizzare ci&ograve; che gli uomini pensano di loro stessi e degli altri, ma non deve accettare in modo supino e fatalista &laquo;come eterno questo modo di pensare&raquo; (<a href='http://gramscisource.org/quaderno/11/nota/66' target='_blank' class='link-to-note'>ibid.</a>). In un'essenziale nota sul rapporto tra sapere, comprendere e sentire (<a href='http://gramscisource.org/quaderno/4/nota/33' target='_blank' class='link-to-note'>Q 4, 33</a>), G. nota inoltre che De Man nel Superamento del marxismo si limiterebbe a studiare i sentimenti popolari, senza &ldquo;con-sentire&rdquo; con essi per condurli &laquo;a una catarsi di civilt&agrave; moderna&raquo; (<a href='http://gramscisource.org/quaderno/4/nota/33' target='_blank' class='link-to-note'>ivi</a>, 452). Gi&agrave; nel citato <a href='http://gramscisource.org/quaderno/4/nota/31' target='_blank' class='link-to-note'>Q 4, 31</a> d'altronde si specifica che egli, con atteggiamento &ldquo;scientifista&rdquo;, non sarebbe interessato a comprendere disinteressatamente il popolo, ma solo a &laquo;&ldquo;teorizzarne&rdquo; i sentimenti&raquo; (<a href='http://gramscisource.org/quaderno/4/nota/31' target='_blank' class='link-to-note'>ivi</a>, 451). In questo caso risulta pedantesco in lui il riflesso di un'esigenza comunque reale e viva, quella di far s&igrave; che i sentimenti popolari siano &laquo;conosciuti, non ritenuti qualcosa di trascurabile e di inerte nel movimento storico&raquo; (<a href='http://gramscisource.org/quaderno/4/nota/33' target='_blank' class='link-to-note'>Q 4, 33</a>, 452). La nozione di pedanteria &egrave; d'altra parte fondamentale nell'analisi della necessit&agrave; di passare dal sapere al comprendere e viceversa. I due estremi generati dalle due polarit&agrave; quando non si toccano sono infatti la passione cieca di chi solo &laquo;&ldquo;sente&rdquo;&raquo; (l'elemento popolare) e la &laquo;pedanteria e il filisteismo&raquo; degli intellettuali, che ritengono (erroneamente) che si possa &laquo;sapere senza comprendere e specialmente senza sentire ed essere appassionato (non solo del sapere in s&eacute;, ma per l'oggetto del sapere)&raquo; e che pensano cos&igrave; che l'intellettuale possa &laquo;essere tale (e non un puro pedante)&raquo; se distinto e staccato dal popolo-nazione (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1505): questo ne farebbe &laquo;una casta&raquo;, nell'ambito del &laquo;cos&igrave; detto centralismo organico&raquo; (<a href='http://gramscisource.org/quaderno/11/nota/67' target='_blank' class='link-to-note'>ibid.</a>). La pedanteria aleggia infine nelle LC come temuto rischio stilistico nella corrispondenza con Giulia. Ancorato a ricordi che invecchiano, mentre smarrisce &laquo;molta capacit&agrave; d'immaginazione&raquo; (LC 655, 19 dicembre 1932), G. in carcere si sente &laquo;anacronistico&raquo; (<a href='http://gramscisource.org/quaderno/11/nota/67' target='_blank' class='link-to-note'>ibid.</a>) e costretto a darsi arie da &laquo;pedagogo pedante&raquo; (LC 651, a Tania, 12 dicembre 1932), pur di continuare a scrivere a moglie e cognata. L'autore dei Q indica tra le cause di un tono pedante che egli stesso riconosce come involontariamente comico anche l'astrattezza di alcune lettere di Giulia, che mancherebbero di spunti concreti, come se anche la sua esistenza si fosse arrestata, anacronisticamente, &laquo;ai margini del flusso di vita&raquo; (LC 655, a Iulka, 19 dicembre 1932). G., affamato di notizie sui suoi figli, ribalter&agrave; anzi l'accusa di pedanteria rivolta a se stesso sulla consorte, allorch&eacute; quest'ultima gli risponder&agrave; che &laquo;Fare un rapporto [...] sulla vita dei ragazzi &egrave; disfare la loro vita&raquo; (LC 785, a Iulca, 24 novembre 1936). Egli per&ograve; &egrave; ben consapevole che la sua &laquo;mania della concretezza&raquo; (LC 787, a Iulca, dicembre 1936) e il suo bisogno di cercare di &laquo;estrarre tutte le indicazioni e significazioni possibili&raquo; (LC 797, a Iulca, 5 gennaio 1937) dalle lettere di Giulia siano strettamente legati alla sua condizione di recluso e alla sua &laquo;&ldquo;carcerite&rdquo;&raquo; (<a href='http://gramscisource.org/quaderno/11/nota/67' target='_blank' class='link-to-note'>ibid.</a>); G. si rende conto inoltre che il carattere &laquo;professorale&raquo; (LC 784, a Iulca, 24 novembre 1936) della propria scrittura, che aveva assunto &laquo;uno stile di circostanza&raquo;, era soprattutto determinato da &laquo;dieci anni di molteplici censure&raquo; e dai grotteschi interrogatori su semplici racconti di vita quotidiana scambiati per messaggi in codice (<a href='http://gramscisource.org/quaderno/11/nota/67' target='_blank' class='link-to-note'>ibid.</a>). Ad ogni modo, anche se questo suo atteggiamento pu&ograve; risultare pedante, egli precisa che esso non ha niente a che vedere con la &laquo;vecchia tradizionale pedanteria&raquo; che, d'altronde, egli si sentirebbe ormai di &laquo;difendere aspramente contro certa faciloneria superficiale e boh&eacute;me che ha procurato tanti guai e ancora ne procura e ne procurer&agrave;&raquo; (LC 797, a Iulca, 5 gennaio 1937).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Brescianesimo'>Brescianesimo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=De Man, Henri'>De Man, Henri</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Immaginazione'>Immaginazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a></body></html>