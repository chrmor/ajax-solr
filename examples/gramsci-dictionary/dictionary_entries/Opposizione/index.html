<html><head><title>Gramsci Dictionary: Opposizione</title></head><body><h1>Opposizione</h1><p> G. critica l'atteggiamento di quei partiti che non ambiscono a diventare forze di governo preferendo stare sempre all'opposizione. Egli si chiede cosa significhi &laquo;proporsi di stare sempre all'opposizione&raquo; e risponde che ci&ograve; non pu&ograve; che preparare &laquo;i peggiori disastri&raquo;: mentre la posizione dell'opposizione (anche se &egrave; necessario distinguere tra le forze oppositrici in base alla loro natura) &egrave; comoda per gli oppositori, essa non lo &egrave; certo per chi sta al governo, che dovr&agrave; prima o poi &laquo;porsi il problema di spezzare e spazzare l'opposizione&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 771). Un ruolo particolare di opposizione &egrave; svolto dai partiti del parlamento inglese, che si oppongono per &laquo;contendersi il corpo elettorale alla prossima elezione&raquo; (<a href='http://gramscisource.org/quaderno/6/nota/40' target='_blank' class='link-to-note'>Q 6, 40</a>, 714): le forze di governo facendo promesse, quelle di opposizione screditando lo stesso. In Italia, prendendo in considerazione il periodo cha va dal 1860 al 1900, si nota un trasformismo molecolare grazie al quale &laquo;le singole personalit&agrave; politiche elaborate dai partiti democratici d'opposizione si incorporano singolarmente nella &ldquo;classe politica&rdquo; conservatrice-moderata&raquo; dando vita a una compagine dominante avversa a ogni tentativo di riforma organica suggerito dal basso che abbia come obiettivo la sostituzione di &laquo;un'&ldquo;egemonia&rdquo; al crudo &ldquo;dominio&rdquo; dittatoriale&raquo; (<a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, 962).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Elezioni'>Elezioni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Governo'>Governo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parlamento'>Parlamento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>