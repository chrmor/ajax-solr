<html><head><title>Gramsci Dictionary: Bordiga, Amadeo</title></head><body><h1>Bordiga, Amadeo</h1><p> Amadeo Bordiga (citato nei Q come Amadeo o Gottlieb), segretario del PCD'I dalla fondazione (Livorno, 1921) al 1924, impersonifica all'interno del movimento comunista una tendenza e una concezione politica che G. avversa apertamente tra il 1924 e il 1926. Gi&agrave; nella lettera da Vienna del 9 febbraio 1924 G. individua i limiti della visione bordighiana del partito, concepito non come &laquo;il risultato di un processo dialettico in cui convergono il movimento spontaneo delle masse rivoluzionarie e la volont&agrave; organizzativa e direttiva del centro, ma solo come un qualche cosa di campato in aria, che si sviluppa in s&eacute; e per s&eacute; e che le masse raggiungeranno quando la situazione sia propizia e la cresta dell'ondata rivoluzionaria giunga fino alla sua altezza, oppure quando il centro del partito ritenga di dover iniziare una offensiva e si abbassi alla massa per stimolarla e portarla all'azione&raquo; (Togliatti 1971, 195). Le tesi preparate da G. e Togliatti per il III Congresso del partito (Lione, gennaio 1926) criticano lo scetticismo di Bordiga &laquo;sulla possibilit&agrave; che la massa operaia organizzi dal suo seno un partito di classe [...] capace di guidare la grande massa sforzandosi di tenerla in ogni momento collegata a s&eacute;&raquo;. Bordiga non concepisce il partito come &laquo;parte&raquo; della classe operaia, ma come suo organo, formato da elementi eterogenei; non lo vede come guida della classe, ma come elaboratore di &laquo;quadri preparati a guidare la massa quando lo svolgimento delle situazioni l'avr&agrave; portata al partito&raquo;. Errore teorico che porta a errori organizzativi e tattici: la linea politica, elaborata in base a preoccupazioni formalistiche, invece che sulla base dell'analisi dialettica della situazione concreta, induce alla passivit&agrave;, di cui l'astensionismo elettorale fu un aspetto. E in ci&ograve; si avvicina al massimalismo di destra (CPC 502-3). Nei Q le poche note dedicate a Bordiga sono sferzanti e stroncatorie; la critica non &egrave; sistematica e articolata (come quella nei confronti di Croce o Bucharin), ma, in continuit&agrave; con gli scritti precedenti, ne approfondisce alcuni aspetti teorici. Il principale testo preso di mira nei Q &egrave; costituito dalle Tesi di Roma sulla tattica, scritte da Bordiga e Terracini per il II Congresso del PCD'I (pubblicate sull'&ldquo;Ordine Nuovo&rdquo; del 3 gennaio 1922), dalle quali G. aveva gi&agrave; preso le distanze nella lettera da Vienna del 9 febbraio 1924, nonch&eacute; nell'Introduzione al primo corso della scuola interna di partito dell'aprile-maggio 1925: &laquo;La centralizzazione e l'unit&agrave; erano concepite in modo troppo meccanico: il Comitato centrale, anzi, il Comitato esecutivo era tutto il partito, invece di rappresentarlo e dirigerlo. Se questa concezione venisse permanentemente applicata, il partito perderebbe i suoi caratteri distintivi politici e diventerebbe, nel migliore dei casi, un esercito (e un esercito di tipo borghese), perderebbe cio&egrave; la sua forza di attrazione, si staccherebbe dalle masse&raquo; (CPC 55-6). Nei Q la critica va alla radice filosofica dell'impianto delle Tesi di Roma: in esse &laquo;viene applicato il metodo matematico come nella economia pura&raquo;, esempio tipico di &laquo;bizantinismo o scolasticismo&raquo;, che &egrave; la &laquo;tendenza degenerativa a trattare le quistioni cos&igrave; det te teoriche come se avessero un valore di per se stesse, indipendentemente da ogni pratica determinata&raquo;. Ma &laquo;le idee non nascono da altre idee, [...] le filosofie non sono partorite da altre filosofie, ma [...] sono espressione sempre rinnovata dello sviluppo storico reale&raquo;, per cui &laquo;ogni verit&agrave;, pur essendo universale, e pur potendo essere espressa con una formula astratta, di tipo matematico (per la trib&ugrave; dei teorici), deve la sua efficacia all'essere espressa nei linguaggi delle situazioni concrete particolari: se non &egrave; esprimibile in lingue particolari &egrave; un'astrazione bizantina e scolastica, buona per i trastulli dei rimasticatori di frasi&raquo; (<a href='http://gramscisource.org/quaderno/9/nota/63' target='_blank' class='link-to-note'>Q 9, 63</a>, 1133-4). La critica alle Tesi di Roma ritorna indirettamente in una nota dedicata a Croce. Mesnil aveva pubblicato sull'&ldquo;Humanit&eacute;&rdquo; del 14 marzo 1922 un articolo in cui ravvisava in esse l'influenza di Croce. Secondo G., che rovescia l'accusa di idealismo crociano che Bordiga aveva pi&ugrave; volte rivolto al gruppo dell'&ldquo;Ordine Nuovo&rdquo;, &laquo;mutate le stature intellettuali, Amadeo pu&ograve; essere avvicinato al Croce, come forse non pensava Jacques Mesnil&raquo;, poich&eacute; entrambi sono affetti da &laquo;&ldquo;giacobinismo&rdquo; deteriore&raquo;, si pongono come puri intellettuali, distaccati dalle masse (<a href='http://gramscisource.org/quaderno/10a/nota/1' target='_blank' class='link-to-note'>Q 10 I, 1</a>, 1213). Entrambi si oppongono, nella teoria e nella pratica, all'auspicata riforma intellettuale e morale, non operano per un progresso intellettuale di massa. L'impianto filosofico di Bordiga risulta, nella critica gramsciana, fondato sul materialismo volgare, molto distante dall'impostazione dialettica di Marx. Nel bilancio politico sulla vita del partito, tracciato nel gennaio 1926, quello di Bordiga &egrave; definito come &laquo;il vecchio metodo della dialettica concettuale proprio della filosofia premarxista e persino prehegeliana&raquo;, tutt'altra cosa rispetto al &laquo;metodo della dialettica materialistica proprio di Marx&raquo; (Cinque anni di vita del partito, in CPC 102). Bordiga &egrave; accostato a Feuerbach: &laquo;Ricordare l'affermazione di Amadeo che se si sapesse ci&ograve; che un uomo ha mangiato prima di un discorso, per esempio, si sarebbe in grado di interpretare meglio il discorso stesso. Affermazione infantile, e, di fatto, estranea anche alla scienza positiva&raquo; (<a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 883). Ritorna in una nota anche l'accusa di ultraeconomicismo (con un riferimento all'articolo Socialismo e cultura sul &ldquo;Grido del Popolo&rdquo; del 29 gennaio 1916, in CT 99-103) che, al pari dell'opportunismo culturalistico di Tasca, &egrave; l'altra faccia della &laquo;stessa immaturit&agrave; e dello stesso primitivismo&raquo; (<a href='http://gramscisource.org/quaderno/9/nota/26' target='_blank' class='link-to-note'>Q 9, 26</a>, 1112). Bordiga, che ha proposto di sostituire la formula del &ldquo;centralismo democratico&rdquo; con quella di &ldquo;centralismo organico&rdquo; (Verbale 1963), propende piuttosto per il centralismo burocratico. Per G., infatti, &laquo;l'&ldquo;organicit&agrave;&rdquo; non pu&ograve; essere che del centralismo democratico il quale &egrave; un &ldquo;centralismo&rdquo; in movimento [...] una continua adeguazione dell'organizzazione al movimento reale, un contemperare le spinte dal basso con il comando dall'alto [...] &egrave; &ldquo;organico&rdquo; perch&eacute; tiene conto del movimento, che &egrave; il modo organico di rivelarsi della realt&agrave; storica e non si irrigidisce meccanicamente nella burocrazia&raquo; (<a href='http://gramscisource.org/quaderno/13/nota/36' target='_blank' class='link-to-note'>Q 13, 36</a>, 1634). Infine, Bordiga &egrave; un &laquo;nomade&raquo; della politica. G. suggerisce l'analogia tra il partito mazziniano e quello bordighiano: &laquo;occorre distinguere e valutare diversamente le imprese e le organizzazioni di volontari, dalle imprese e dalle organizzazioni di blocchi sociali omogenei (&egrave; evidente che per volontari non si deve intendere l'&eacute;lite quando essa &egrave; espressione organica della massa sociale, ma del volontario staccato dalla massa per spinta individuale arbitraria e in contrasto spesso con la massa o indifferente per essa) [...] La posizione del Gottlieb fu appunto simile a quella del Partito d'Azione, cio&egrave; zingaresca e nomade: l'interesse sindacale era molto superficiale e di origine polemica, non sistematico, non organico e conseguente, non di ricerca di omogeneit&agrave; sociale, ma paternalistico e formalistico&raquo; (<a href='http://gramscisource.org/quaderno/13/nota/29' target='_blank' class='link-to-note'>Q 13, 29</a>, 1623-4). Espressa in altri termini, &egrave; la stessa critica delle Tesi di Lione: Bordiga concepisce il partito non come parte di un blocco sociale omogeneo, ma come costituito da elementi spuri. Nonostante i netti dissensi politici, espressi prima e dopo l'arresto, le LC testimoniano di rapporti di amicizia e solidariet&agrave; tra G. e Bordiga. Ritrovatisi alla fine del 1926 confinati a Ustica in attesa di processo (LC 17, a Tania, 19 dicembre 1926), i due dirigenti, con altri comunisti, condivisero la casa (LC 22, a Sraffa, 21 dicembre 1926) e organizzarono &laquo;tutta una serie di corsi, elementari e di cultura generale, per i diversi gruppi di confinati&raquo; (<a href='http://gramscisource.org/quaderno/13/nota/29' target='_blank' class='link-to-note'>ibid.</a>). Molte le manifestazioni di stima e simpatia espresse da G. verso il suo antagonista politico (LC 33, a Tania, 7 gennaio 1927; LC, 38-9, a Julca, 15 gennaio 1927).</p><h2>ANDREA CATONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Centralismo'>Centralismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economismo'>Economismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Feuerbach, Ludwig'>Feuerbach, Ludwig</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ordine Nuovo (L')'>Ordine Nuovo (L')</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito comunista'>Partito comunista</a></body></html>