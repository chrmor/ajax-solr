<html><head><title>Gramsci Dictionary: Socialismo</title></head><body><h1>Socialismo</h1><p> Tra il 1916 e il 1919 G. usa il termine &laquo;socialismo&raquo; per designare la &laquo;citt&agrave; futura&raquo;, concepita inizialmente come &laquo;possibilit&agrave; di attuazione integrale della propria personalit&agrave; umana concessa a tutti i cittadini&raquo;, in modo che vi sia &laquo;il massimo della libert&agrave; col minimo della costrizione&raquo; (Tre principi, tre ordini, 11 febbraio 1917, in CF 11). Non &egrave; lo &ldquo;Stato professionale&rdquo; dei sindacalisti, n&eacute; lo Stato monopolista di produzione e distribuzione che vagheggiano i riformisti, ma &laquo;organizzazione della libert&agrave; di tutti e per tutti&raquo; (L'organizzazione economica e il socialismo, 9 febbraio 1918, in CF 645), &laquo;uno sviluppo infinito in regime di libert&agrave; organizzata e controllata dalla maggioranza dei cittadini, o dal proletariato&raquo; (Utopia, 25 luglio 1918, in NM 211), senza &laquo;dilatazione dei poteri e dell'intervenzionismo statale&raquo; (Il nostro Marx, 14 settembre 1918, in NM 289). Rigettato il precedente antistatalismo, G. sostiene la necessit&agrave; di &laquo;uno Stato tipicamente proletario&raquo; (La taglia della storia, 7 giugno 1919, in ON 57) che, a differenza dello Stato borghese, &laquo;domanda la partecipazione attiva e permanente dei compagni alla vita delle sue istituzioni&raquo; (Lo Stato e il socialismo, 28 giugno e 5 luglio 1919, in ON 119). Pi&ugrave; tardi G. usa piuttosto la parola &ldquo;comunismo&rdquo;, pensato in termini di universalismo: &laquo;una societ&agrave; comunistica&raquo; &egrave; creazione di organismi capaci di &laquo;dare una forma a tutta la umanit&agrave;&raquo; (L'esempio della Russia, 10 gennaio 1920, in ON 381). Nel 1925-1926 torna in diversi testi il termine &ldquo;socialismo&rdquo;, come nuova societ&agrave; da costruire (Introduzione al primo corso della scuola interna di partito, in CPC 53; TL 489; Cinque anni di vita del partito, in CPC 98; QM 145; lettera del 14 ottobre 1926 al Comitato centrale sovietico, in CPC 126). Nei Q &laquo;socialismo&raquo;, con il relativo aggettivo, si riferisce pressoch&eacute; esclusivamente al movimento politico o a una corrente ideologica, salvo che in <a href='http://gramscisource.org/quaderno/7/nota/40' target='_blank' class='link-to-note'>Q 7, 40</a>, 889 (statizzazioni e imprese pubbliche sono, per Saitzew, non una &laquo;forma di socialismo, ma [...] parte integrante del capitalismo&raquo;). &Egrave; per&ograve; tracciata nei Q la concezione di una societ&agrave; socialista come processo di transizione &ndash; in una complessa dialettica di Stato e societ&agrave; civile &ndash; da una fase iniziale economico-corporativa, in cui gli elementi di piano sono ancora scarsi (<a href='http://gramscisource.org/quaderno/8/nota/185' target='_blank' class='link-to-note'>Q 8, 185</a>, 1053), a quella in cui l'iniziativa economico-politica sar&agrave; &laquo;netta mente passata dalla parte delle forze che tendono alla costruzione secondo un piano, di pacifica e solidale divisione del lavoro&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729), processo che &laquo;durer&agrave; probabilmente dei secoli, cio&egrave; fino alla sparizione della Societ&agrave; politica e all'avvento della Societ&agrave; regolata&raquo; (<a href='http://gramscisource.org/quaderno/7/nota/33' target='_blank' class='link-to-note'>Q 7, 33</a>, 882). Lo Stato, &laquo;condizione preliminare di ogni attivit&agrave; economica collettiva&raquo; (<a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1258), &egrave; &laquo;lo strumento per adeguare la societ&agrave; civile alla struttura economica&raquo; (<a href='http://gramscisource.org/quaderno/10b/nota/15' target='_blank' class='link-to-note'>Q 10 II, 15</a>, 1254), a patto che a dirigerlo siano i rappresentanti del proletariato, che devono operare per lo sviluppo di &laquo;nuove forme di vita statale, in cui l'iniziativa degli individui e dei gruppi sia &ldquo;statale&rdquo; anche se non dovuta al &ldquo;governo dei funzionari&rdquo; (far diventare &ldquo;spontanea&rdquo; la vita statale)&raquo; (<a href='http://gramscisource.org/quaderno/8/nota/130' target='_blank' class='link-to-note'>Q 8, 130</a>, 1020-1), s&igrave; che lo &laquo;Stato-coercizione si pu&ograve; immaginare esaurentesi mano a mano che si affermano elementi sempre pi&ugrave; cospicui di societ&agrave; regolata&raquo; (<a href='http://gramscisource.org/quaderno/6/nota/88' target='_blank' class='link-to-note'>Q 6, 88</a>, 764). Ma per questo sono necessarie al contempo &ndash; ed &egrave; il difficile a farsi &ndash; sia l'elaborazione di una cultura alta e di gruppi dirigenti adeguati all'immane compito della transizione socialista, sia l'educazione e la partecipazione attiva delle grandi masse al &laquo;processo molecolare di affermazione di una nuova civilt&agrave;&raquo;, un Rinascimento e una Riforma insieme (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 891-2). Al centro della riflessione dei Q &egrave; il &laquo;movimento operaio e socialista&raquo; (<a href='http://gramscisource.org/quaderno/2/nota/82' target='_blank' class='link-to-note'>Q 2, 82</a>, 243 e <a href='http://gramscisource.org/quaderno/11/nota/66' target='_blank' class='link-to-note'>Q 11, 66</a>, 1503), italiano in particolare (v. segnalazioni e schede bibliografiche su autori come Luigi Luzzatti, <a href='http://gramscisource.org/quaderno/2/nota/7' target='_blank' class='link-to-note'>Q 2, 7</a>, 160, o su personaggi ambigui come Francesco Ciccotti, apologeta del &laquo;prampolinismo&raquo;, <a href='http://gramscisource.org/quaderno/1/nota/116' target='_blank' class='link-to-note'>Q 1, 116</a>, 107-10), su cui il giudizio complessivo di G. &egrave;, come gi&agrave; negli anni precarcerari, pesantemente critico. Il socialismo italiano aveva trasformato la dottrina di Marx in quella dell'&laquo;inerzia del proletariato&raquo; e ridotto la prassi politica alla &laquo;piccola schermaglia riformista&raquo; (La critica critica, 1&deg; gennaio 1918, in CF 555). Per decenni &egrave; stato dominato dal &laquo;nullismo opportunista e riformista&raquo; (Lo Stato italiano, 7 febbraio 1920, in ON 404), trascurando, salvo Antonio Labriola, l'attivit&agrave; teorica, s&igrave; che il marxismo in Italia &laquo;serv&igrave; da prezzemolo a tutte le pi&ugrave; indigeste salse&raquo; di &laquo;avventurieri della penna&raquo; quali Ferri, Ferrero, Loria, Orano, Mussolini (Introduzione al primo corso della scuola interna di partito, in CPC 54-5). Nel PSI &laquo;da una parte vi era un gruppo di intellettuali che non rappresentavano pi&ugrave; della tendenza a una riforma democratica dello Stato: il loro marxismo non andava oltre il proposito di suscitare e organizzare le forze del proletariato per farle servire alla instaurazione della democrazia (Turati, Bissolati, ecc.). Dall'altra parte vi era un gruppo pi&ugrave; direttamente collegato con il movimento proletario, rappresentante una tendenza operaia, ma sfornito di qualsiasi adeguata coscienza teorica (Lazzari)&raquo; (TL 489-90). Il socialismo italiano fu corporativo e protezionista a danno del Mezzogiorno, divenendo lo strumento della politica giolittiana (QM 146). Teoricamente e politicamente fu subalterno al liberalismo di Croce, che con la sua attivit&agrave; scientifica lo trasform&ograve; in riformismo (<a href='http://gramscisource.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1305) e in una frazione del liberalismo (<a href='http://gramscisource.org/quaderno/10b/nota/59' target='_blank' class='link-to-note'>Q 10 II, 59</a>, 1353). Esso fu uno dei principali fattori del trasformismo, fornendo i quadri intellettuali alla classe dominante, con l'aggravante, a differenza di altri paesi, che il passaggio di campo non si limit&ograve; a &laquo;singole personalit&agrave; politiche&raquo;, ma interess&ograve; &laquo;interi gruppi di intellettuali&raquo;. Trasformismo comune ad altri socialismi in condizioni analoghe &ndash; per ritardo nello sviluppo capitalistico &ndash; a quelle dell'Italia, quali &laquo;i socialismi nazionali dei paesi slavi (o socialrivoluzionari o narodniki ecc.)&raquo; (<a href='http://gramscisource.org/quaderno/3/nota/137' target='_blank' class='link-to-note'>Q 3, 137</a>, 396). Tra il 1890 e il 1900 &laquo;una massa di intellettuali passa nei partiti di sinistra, cos&igrave; detti socialistici, ma in realt&agrave; puramente democratici&raquo;, e dal 1900 in poi si ha il &laquo;trasformismo di interi gruppi di estrema che passano al campo moderato&raquo;, con la &laquo;formazione del Partito nazionalista coi gruppi ex-sindacalisti e anarchici&raquo; (<a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, 962-3). Questo passaggio di campo dal socialismo al nazionalismo e poi al fascismo colloca l'Italia tra i paesi in cui &laquo;ha trovato nel dopoguerra un terreno propizio&raquo; (<a href='http://gramscisource.org/quaderno/6/nota/42' target='_blank' class='link-to-note'>Q 6, 42</a>, 719) il &laquo;nazionalsocialismo&raquo;, che mira con D'Annunzio a &laquo;condurre le grandi masse all'&ldquo;idea&rdquo; nazionale o nazionalista-imperialista&raquo; e ha tra i suoi precursori forse anche Garibaldi (<a href='http://gramscisource.org/quaderno/6/nota/129' target='_blank' class='link-to-note'>Q 6, 129</a>, 797), il &laquo;socialismo piccolo borghese alla De Amicis&raquo;, scrittori minori come Giovanni Cena (<a href='http://gramscisource.org/quaderno/6/nota/42' target='_blank' class='link-to-note'>Q 6, 42</a>, 719), Crispi, che cre&ograve; &laquo;le prime cellule di un socialismo nazionale che doveva svilupparsi pi&ugrave; tardi impetuosamente&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2019). Tra i suoi principali ideologi &egrave; Giovanni Pascoli, che cre&ograve; il &laquo;concetto di nazione proletaria, e [...] altri concetti poi svolti da Enrico Corradini e dai nazionalisti di origine sindacalista&raquo;, facendosi &laquo;banditore di un socialismo nazionale&raquo; (<a href='http://gramscisource.org/quaderno/2/nota/52' target='_blank' class='link-to-note'>Q 2, 52</a>, 209) teso a porre le masse, che si affacciano sulla scena politica e si rivolgono agli ideali socialisti, sotto l'egemonia dei gruppi nazionalisti, colonialisti e imperialisti, fornendo un apporto essenziale al fascismo, alla cui testa si posero diversi quadri provenienti dalle file del sindacalismo e del socialismo. Del resto, il socialismo italiano si era ampiamente affidato a un personaggio come Achille Loria, la cui nefasta influenza G. vede anche nella voce Fascismo redatta da Mussolini per l'Enciclopedia italiana (<a href='http://gramscisource.org/quaderno/9/nota/77' target='_blank' class='link-to-note'>Q 9, 77</a>, 1145).</p><h2>ANDREA CATONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Corradini, Enrico'>Corradini, Enrico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Labriola, Antonio'>Labriola, Antonio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pascoli, Giovanni'>Pascoli, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riformismo'>Riformismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Socialisti'>Socialisti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; politica'>Societ&agrave; politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; regolata'>Societ&agrave; regolata</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>