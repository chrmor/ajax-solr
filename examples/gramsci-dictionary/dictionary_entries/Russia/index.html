<html><head><title>Gramsci Dictionary: Russia</title></head><body><h1>Russia</h1><p> Dopo essersi a lungo occupato negli scritti precarcerari della Rivoluzione russa, &laquo;rivoluzione contro Il Capitale&raquo;, G. nei Q ritorna rapidamente sull'inapplicabilit&agrave; di schemi storici prefissati e validi in ogni situazione: &laquo;Sembra che Marx abbia creduto, come Hegel, che i diversi momenti dell'evoluzione si manifestino in paesi diversi, ciascuno dei quali &egrave; specialmente adatto a ciascuno di quei momenti. [...]. Egli non ha mai fatta un'esposizione esplicita della sua dottrina; cos&igrave; molti marxisti sono persuasi che tutte le fasi dell'evoluzione capitalista devono prodursi nella stessa forma presso tutti i popoli moderni. Questi marxisti sono troppo poco hegeliani&raquo; (<a href='http://gramscisource.org/quaderno/4/nota/31' target='_blank' class='link-to-note'>Q 4, 31</a>, 448, Testo A). La crisi organica apertasi con la guerra spiega le ragioni per cui proprio nella Russia zarista e contadina si sia prodotta quella crepa che ha consentito di saltare la fase della &ldquo;rivoluzione borghese&rdquo;, senza che per questo la rivoluzione bolscevica si collocasse al di fuori della teoria marxista. La domanda che nei Q trova maggiore approfondimento &egrave; piuttosto in che misura la rivoluzione in Russia sia da considerarsi &ldquo;nazionale&rdquo; oppure &ldquo;importata&rdquo; dal cuore dell'Europa; in altre parole, la questione del rapporto tra Oriente e Occidente. G. risponde a questa domanda su un doppio versante: da una parte egli sostiene che i &ldquo;traghettatori&rdquo; dello Stato russo verso la modernit&agrave;, da Pietro il Grande a Lenin, non sono russi di estrazione occidentale o &ldquo;stranieri in patria&rdquo;; dall'altra si sforza di dimostrare come la Russia sia Europa e non Asia, proseguendo una riflessione iniziata gi&agrave; nel 1919 (La Russia e l'Europa, 1&deg; novembre 1919, in ON 267 ss.), osservando come le sorti dell'Europa non fossero state determinate solo dal sea power dell'Inghilterra, ma anche dall'immenso peso politico, economico e militare del &ldquo;gigante&rdquo; russo. La Russia, spiega G., fu determinante per le vittorie inglesi e per le stesse sorti europee dal XVII al XX secolo, ma &egrave; con la rivoluzione bolscevica che l'influenza della Russia sull'Europa &egrave; destinata ad accrescersi. Nei Q il discorso &egrave; quasi altrettanto esplicito: G. afferma che la Russia &laquo;difese l'Europa occidentale dalle invasioni tartariche, fu un antemurale tra la civilt&agrave; europea e il nomadismo asiatico [...]. Con la sua sterminata popolazione composta di tante nazionalit&agrave;, era sempre possibile alla Russia organizzare eserciti imponenti di truppe assolutamente inattaccabili dalla propaganda liberale da gettare contro i popoli europei&raquo;; ma &ndash; conclude G. &ndash; &laquo;molti non riescono a calcolare quale mutamento storico sia avvenuto in Europa nel 1917 e quale libert&agrave; abbiano conquistato i popoli occidentali&raquo; (<a href='http://gramscisource.org/quaderno/6/nota/39' target='_blank' class='link-to-note'>Q 6, 39</a>, 713-4). Numerose sono nei Q le citazioni bibliografiche (ad esempio quella di Tommasini, <a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>, 166) in cui la Russia viene riconosciuta come determinante potenza europea, mentre vengono apertamente confutate le opinioni di studiosi che, per G., sottovalutano il ruolo storico e culturale della Russia (<a href='http://gramscisource.org/quaderno/6/nota/39' target='_blank' class='link-to-note'>Q 6, 39</a>, 713; <a href='http://gramscisource.org/quaderno/6/nota/133' target='_blank' class='link-to-note'>Q 6, 133</a>, 798; <a href='http://gramscisource.org/quaderno/17/nota/33' target='_blank' class='link-to-note'>Q 17, 33</a>, 1936-7). L'attenzione che G. pone al problema denota quanto si tratti di questione dirimente. Molti sono i caratteri dello Stato russo comuni alle grandi realt&agrave; orientali (Cina e India): la debolezza politica dovuta all'assenza di una grande riforma religiosa (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 318) e un'economia basata sull'agricoltura primitiva (<a href='http://gramscisource.org/quaderno/2/nota/40' target='_blank' class='link-to-note'>Q 2, 40</a>, 196). Ma nei Q la Russia viene riconosciuta come determinante potenza europea; e se le forze nazionali russe sono passive, per questa stessa passivit&agrave; assimilano le influenze straniere e anche gli stessi stranieri, &ldquo;russificandoli&rdquo;. &Egrave; vero che l'organizzazione politica e commerciale russa fu creata dai normanni, quella religiosa dai greci bizantini e, pi&ugrave; tardi, tedeschi e francesi diedero uno scheletro resistente alla gelatinosa societ&agrave; russa. Ma &laquo;nel periodo storico pi&ugrave; moderno avviene il fenomeno inverso: una &eacute;lite di gente tra la pi&ugrave; attiva, intraprendente e disciplinata&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479), ovvero il gruppo dirigente bolscevico, emigra all'estero, assimila la cultura dei paesi pi&ugrave; progrediti dell'Occidente, senza perci&ograve; perdere i caratteri essenziali della propria nazionalit&agrave;, senza cio&egrave; rompere i legami sentimentali e storici col proprio popolo; fatto cos&igrave; il proprio &ldquo;garzonato intellettuale&rdquo; rientra nel paese, costringendo il popolo a un forzato risveglio. Tale &eacute;lite ha un carattere nazionale-popolare: non pu&ograve; essere riassimilata dalla passivit&agrave; russa perch&eacute; essa stessa &egrave; un'energica reazione russa alla passivit&agrave; storica nazionale. Con la rivoluzione l'unit&agrave; nazionale &egrave; rafforzata; la compagine statale &egrave; intatta, smentendo il presunto amorfismo russo, &laquo;per eccellenza femmineo e dissolvitore&raquo;, e la presunta incapacit&agrave; russa di organizzare lo Stato o addirittura di concepirlo, se non grazie a stranieri o sovrani di origine straniera (<a href='http://gramscisource.org/quaderno/2/nota/40' target='_blank' class='link-to-note'>Q 2, 40</a>, 196). Anche l'industrializzazione (forzata), di marca staliniana, viene da G. giudicata positivamente come processo di modernizzazione del paese (<a href='http://gramscisource.org/quaderno/2/nota/40' target='_blank' class='link-to-note'>ibid.</a>). G. non manca di discutere (<a href='http://gramscisource.org/quaderno/2/nota/23' target='_blank' class='link-to-note'>Q 2, 23</a>, 1801) la questione dell'&ldquo;eurasiatismo&rdquo; russo, in base a cui la Russia sarebbe pi&ugrave; asiatica che occidentale: essa non &egrave; stata impugnata solo dagli intellettuali liberali e conservatori, ma anche dagli intellettuali emigrati raccolti a partire dal 1921 intorno al giornale &ldquo;Nakanune&rdquo;. Secondo questi intellettuali la Russia avrebbe dovuto innanzitutto mettersi alla testa dell'Asia nella lotta contro il predominio europeo. In secondo luogo il bolscevismo sarebbe stato un avvenimento decisivo per la storia della Russia: avrebbe &ldquo;attivato&rdquo; il popolo russo e giovato all'autorit&agrave; e all'influenza mondiale della Russia con la nuova ideologia che aveva diffuso. Questi &ldquo;eurasiatici&rdquo; non sono per G. bolscevichi ma nemici della democrazia e del parlamentarismo occidentale. Essi si atteggiano spesso a fascisti russi, propugnatori di uno Stato forte in cui la disciplina, l'autorit&agrave;, la gerarchia abbiano a dominare sulla massa. Sono partigiani di una dittatura e salutano positivamente l'ordine statale vigente nella Russia dei soviet, per quanto essi vagheggino di sostituire l'ideologia nazionale a quella proletaria. L'ortodossia &egrave; per loro l'espressione tipica del carattere popolare russo; essa &egrave; il cristianesimo dell'anima eurasiatica. La critica tout court dell'eurasiatismo sembra sottendere non solo la condanna di qualsiasi deriva autoritaria della rivoluzione, ma anche una visione tradizionale dei rapporti tra Oriente e Occidente. L'utilizzo di tali categorie, pi&ugrave; storico-politiche che geografiche, risulta meno fecondo di quello maturato nell'analisi della dicotomia Nord-Sud, riproposta come chiave di lettura dei fenomeni della globalizzazione attuale.</p><h2>ELISABETTA GALLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cina'>Cina</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Europa'>Europa</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=India'>India</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oriente-Occidente'>Oriente-Occidente</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Storicismo'>Storicismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=URSS (Unione delle repubbliche socialiste sovietiche)'>URSS (Unione delle repubbliche socialiste sovietiche)</a></body></html>