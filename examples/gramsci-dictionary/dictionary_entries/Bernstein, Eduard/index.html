<html><head><title>Gramsci Dictionary: Bernstein, Eduard</title></head><body><h1>Bernstein, Eduard</h1><p> In <a href='http://gramscisource.org/quaderno/16/nota/26' target='_blank' class='link-to-note'>Q 16, 26</a>, 1898-9 G. sottopone ad analisi critica l'affermazione di Bernstein &laquo;secondo cui il movimento &egrave; tutto e il fine &egrave; nulla&raquo;. Lungi dal tentare un'interpretazione della dialettica, Bernstein propone &laquo;una concezione meccanicistica della vita e del movimento storico&raquo; nella quale le forze umane appaiono passive e il movimento &egrave; colto in un'ottica di evoluzionismo volgare piuttosto che di svolgimento e di sviluppo. Ci&ograve; che stupisce, continua G., &egrave; il fatto che Bernstein attinga al revisionismo idealistico che, comunque, contempla l'intervento degli uomini ritenendolo decisivo &laquo;nello svolgimento storico&raquo;. Eppure Bernstein non esclude totalmente l'intervento umano, &laquo;ritenuto efficiente come tesi, ossia nel momento della resistenza e della conservazione&raquo;, ma &laquo;rigettato come antitesi, ossia come iniziativa e spinta antagonista&raquo;. Mentre per&ograve; per la resistenza e la conservazione possono esistere &laquo;&ldquo;fini&rdquo;&raquo;, ci&ograve; non accade per il progresso e per l'iniziativa innovatrice. Insomma, conclude G., si tratta di un'astuta teorizzazione della passivit&agrave;, in cui la tesi debilita l'antitesi, la quale &laquo;ha bisogno di prospettarsi dei fini, immediati e mediati, per rafforzare il suo movimento superatore. Senza la prospettiva di fini concreti, non pu&ograve; esistere movimento del tutto&raquo; (<a href='http://gramscisource.org/quaderno/16/nota/26' target='_blank' class='link-to-note'>ibid.</a>). Secondo Sorel, come si evince da una sua lettera a Croce, ispiratore di Bernstein era stato anche il lavoro dello stesso Croce (<a href='http://gramscisource.org/quaderno/10b/nota/3' target='_blank' class='link-to-note'>Q 10 II, 3</a>, 1242), che divenne &laquo;leader intellettuale delle tendenze revisionistiche degli anni 90&raquo; (<a href='http://gramscisource.org/quaderno/10a/nota/0' target='_blank' class='link-to-note'>Q 10 I, 0</a>, 1207).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialettica'>Dialettica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Evoluzionismo'>Evoluzionismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzi e fini'>Mezzi e fini</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Revisionismo'>Revisionismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Socialisti'>Socialisti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sorel, Georges'>Sorel, Georges</a></body></html>