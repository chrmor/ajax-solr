<html><head><title>Gramsci Dictionary: Cultura popolare</title></head><body><h1>Cultura popolare</h1><p> La voce &laquo;cultura popolare&raquo; compare per la prima volta in <a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89-90 ed &egrave; usata come sinonimo di &laquo;folklore&raquo;, che &egrave; anche il titoletto dato alla nota. Si tratta di un passo fondamentale e molto citato dei Q, in cui G. definisce il folklore una vera e propria &laquo;concezione del mondo&raquo;, che merita uno studio serio e non deve essere considerato come una &laquo;bizzarria&raquo; o un fenomeno &laquo;&ldquo;pittoresco&rdquo;&raquo;. Dal punto di vista pedagogico, un approccio scientifico allo studio del folklore sar&agrave; anche utile agli insegnanti per avvicinarsi maggiormente alla concezione dei propri alunni e favorirne cos&igrave; l'apprendimento. La formazione delle grandi masse popolari porter&agrave; al supe ramento della distanza tra &laquo;cultura moderna&raquo; da una parte e &laquo;folklore&raquo; o &laquo;cultura popolare&raquo; dall'altra. Si vede quindi, gi&agrave; da questo primo passaggio, che l'espressione &ldquo;cultura popolare&rdquo; si contrappone dialetticamente, oltre che ad &ldquo;alta cultura&rdquo; &ndash; in senso verticale, all'interno di una determinata societ&agrave; nazionale &ndash;, anche a &ldquo;cultura moderna&rdquo;, termine che ha una portata pi&ugrave; internazionale e fa riferimento a una data epoca storica. Altrove, parlando del teatro di Pirandello, G. definir&agrave; il folclore come &laquo;cultura popolare di grado infimo&raquo; (<a href='http://gramscisource.org/quaderno/14/nota/15' target='_blank' class='link-to-note'>Q 14, 15</a>, 1671), facendo cos&igrave; intendere come tra i due termini non ci sia una perfetta sovrapposizione. In <a href='http://gramscisource.org/quaderno/2/nota/88' target='_blank' class='link-to-note'>Q 2, 88</a>, 245 G. prende un appunto su un articolo di Ettore Fabietti dedicato al fenomeno delle biblioteche popolari, che egli definisce &laquo;la pi&ugrave; cospicua iniziativa per la cultura popolare del tempo moderno&raquo;. L'attenzione di G. cade sulla descrizione del comportamento degli operai rispetto ai libri, che essi trattano con estrema cura, tanto da essere definiti i &laquo;migliori &ldquo;clienti&rdquo;&raquo; delle biblioteche, rispetto ad altre categorie di visitatori. Da questo e da altri dettagli sembra che G. pensi di fermare queste idee per poter poi sviluppare uno studio sull'atteggiamento della classe operaia nei confronti della cultura. G. scrive infatti: &laquo;La letteratura delle biblioteche popolari milanesi dovr&agrave; essere studiata per avere spunti &ldquo;reali&rdquo; sulla cultura popolare&raquo; (<a href='http://gramscisource.org/quaderno/2/nota/88' target='_blank' class='link-to-note'>ibid.</a>). Rispetto alla nota precedente vediamo che qui il concetto di cultura popolare non &egrave; pi&ugrave; solo un sinonimo di folklore, ma denota anche le forme reali, cio&egrave; determinate (relative qui agli operai milanesi), del sapere e non pi&ugrave; solo delle credenze, delle tradizioni, dei gusti popolari che si contrappongono a un'idea di cultura moderna. La definizione di cultura popolare assume complessit&agrave; crescente nel corso della riflessione carceraria. In <a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, in cui si affronta un tema ricorrente nei Q, quello della letteratura popolare e del carattere non popolare della letteratura nazionale italiana, G. delinea una chiave di ricerca destinata a rimanere aperta, chiedendosi quale sia la natura del rapporto tra connotazione &laquo;nazionale&raquo; e &laquo;popolare&raquo;, ricordando che in alcune lingue i due aggettivi sono usati come sinonimi. &Egrave; cos&igrave; che alcune righe dopo, riguardo alla situazione italiana, G. scrive: &laquo;Gli intellettuali non escono dal popolo, non ne conoscono i bisogni, le aspirazioni, i sentimenti diffusi, ma sono qualcosa di staccato, di campato in aria, una casta cio&egrave;. La quistione deve essere estesa a tutta la cultura popolare o nazionale e non al solo romanzo o alla sola letteratura&raquo; (<a href='http://gramscisource.org/quaderno/3/nota/63' target='_blank' class='link-to-note'>ivi</a>, 344). Da questo passo vediamo allora come &ldquo;cultura popolare&rdquo; venga usato anche come sinonimo di &ldquo;cultura nazionale&rdquo;. Sempre sul tema di una possibile letteratura nazionale, che sia espressione di una &laquo;nuova cultura&raquo;, G. scrive: &laquo;La premessa della nuova letteratura non pu&ograve; non essere storico-politica, popolare: deve tendere a elaborare ci&ograve; che gi&agrave; esiste, polemicamente o in altro modo non importa; ci&ograve; che importa &egrave; che essa affondi le sue radici nell'humus della cultura popolare cos&igrave; come &egrave;, coi suoi gusti, le sue tendenze ecc., col suo mondo morale e intellettuale sia pure arretrato e convenzionale&raquo; (<a href='http://gramscisource.org/quaderno/15/nota/58' target='_blank' class='link-to-note'>Q 15, 58</a>, 1822). Se la cultura popolare &egrave; importante per non perdere di vista la relazione con il mondo reale, &egrave; per&ograve; solo attraverso l'opera degli intellettuali che la cultura pu&ograve; passare da una fase di &laquo;elaborazione critica&raquo; e di &laquo;processo di sviluppo&raquo; (<a href='http://gramscisource.org/quaderno/15/nota/61' target='_blank' class='link-to-note'>Q 15, 61</a>, 1826 ). Il concetto di cultura popolare, assieme al suo opposto dialettico, quello di alta cultura, fa parte del grande nodo tematico che include sia la riflessione sulla portata filosofica del marxismo, sulla sua natura di filosofia autonoma (filosofia della praxis), sia tutta la parte delle note carcerarie dedicate al nesso Riforma-Rinascimento, termini che, oltre alle due epoche storiche reali, denotano metaforicamente due diversi atteggiamenti di politica culturale, che per semplificare possiamo definire come sistemi di cultura &ldquo;dal basso&rdquo; e &ldquo;dall'alto&rdquo;. &laquo;La riforma luterana e il calvinismo crearono una cultura popolare, e solo in periodi successivi una cultura superiore&raquo;, scrive G. in <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423. La filosofia della praxis invece, in quanto sintesi di movimento culturale sia dall'alto che dal basso, rappresenta la simultaneit&agrave; dello sviluppo di cultura popolare e alta cultura. La caratteristica di far procedere all'unisono il progresso culturale di tutta la societ&agrave; &egrave; per G. la qualit&agrave; distintiva dei governi espansivi (usato come contrario di repressivi, in <a href='http://gramscisource.org/quaderno/6/nota/170' target='_blank' class='link-to-note'>Q 6, 170</a>, 821): &laquo;Un sistema di governo &egrave; espansivo quando facilita e promuove lo sviluppo dal basso in alto&raquo;. Quello che G. ha in mente non &egrave; un modello di livellamento culturale verso il basso, non si propone cio&egrave; di abbassare la qualit&agrave; del livello culturale-scientifico di una societ&agrave;: piuttosto egli propone di mantenere insieme quantit&agrave; e qualit&agrave; della cultura, affermando che quanto pi&ugrave; si estende la base di accesso e si eleva il livello complessivo, tanto pi&ugrave; sar&agrave; possibile una selezione di &laquo;&ldquo;cime intellettuali&rdquo;&raquo;.</p><h2>COSTANZA ORLANDI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alta cultura'>Alta cultura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Calvinismo'>Calvinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concezione del mondo'>Concezione del mondo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura'>Cultura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura popolare'>Letteratura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lutero, Martin'>Lutero, Martin</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolare'>Popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo'>Popolo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo-nazione'>Popolo-nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma'>Riforma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sport'>Sport</a></body></html>