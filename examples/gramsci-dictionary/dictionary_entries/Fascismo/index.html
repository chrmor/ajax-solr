<html><head><title>Gramsci Dictionary: Fascismo</title></head><body><h1>Fascismo</h1><p> Il lemma compare in ventuno note dei Q e mai nelle LC e, sebbene ricorra con maggior frequenza in forma aggettivata, pu&ograve; apparire marginale rispetto ai grandi temi filosofici, linguistici e storici del corpus carcerario. Eppure ne costituisce la trama connettiva, il problema centrale e pi&ugrave; drammatico: &laquo;Una domanda non formulata ci accompagna, se sappiamo leggere, quaderno per quaderno, pagina per pagina: &ndash; come questo &egrave; stato possibile; come questo potr&agrave; venir meno?&raquo; (Togliatti 1952, 177). Oltre alla censura, nell'impostazione metaforica della ricerca pesa la radicalit&agrave; degli interrogativi. G. cerca una risposta &laquo;f&uuml;r ewig&raquo; alla bruciante sconfitta del movimento operaio e al tradimento di settori ampi del socialismo italiano a partire da Mussolini. Perci&ograve; segue coerentemente un impianto interpretativo secondo cui il fascismo non &egrave; rilevante in s&eacute; ma per s&eacute;: &laquo;non esiste una essenza del fascismo nel fascismo stesso&raquo; (La crisi italiana. Relazione al CC del 13-14 agosto 1924, in CPC 33). Il programma della ricerca carceraria tracciato all'inizio del Q 1 pu&ograve; essere allora visto come un'indagine sulle matrici del fascismo, inteso per un verso come prodotto della storia nazionale, del processo di unificazione e della cultura italiana in senso lato, per altro verso come prodotto specifico della Grande guerra e dalle trasformazioni del capitalismo. A quest'altezza si pongono i tre nuclei enunciati da G. a Tania il 25 marzo 1929: &laquo;1&deg; La storia italiana nel secolo XIX, con speciale riguardo della formazione e dello sviluppo dei gruppi intellettuali; 2&deg; La teoria della storia e della storiografia; 3&deg; L'americanismo e il fordismo&raquo; (LC 248). Partendo dalla distinzione &laquo;metodica&raquo;, non &laquo;organica&raquo; tra struttura e sovrastruttura, G. decostruisce il fascismo su almeno tre livelli: come ideologia, che pretende di eliminare il conflitto sociale attraverso l'ipostasi della nazione; come canone, ossia forma di dominio, per la gestione della compiuta trasformazione sociale e antropologica della societ&agrave; contadina-industriale in quella industriale di massa; come prodotto di un'intera fase storica aperta dalla &laquo;crisi organica&raquo; del capitalismo. Al fascismo come ideologia G. riconosce scarso spessore culturale ma proprio per questo grandi capacit&agrave; di assorbire impulsi contraddittori. Le note 1-34 del Q 1 esercitano gradatamente (quasi a saggiare la censura) un &laquo;&ldquo;sarcasmo appassionato&rdquo;&raquo; (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 23) sulle varie matrici intellettuali del regime incluso il sovversivismo anarchico, da cui Mussolini proveniva. La critica del substrato culturale del fascismo, della letteratura e del senso comune permea cos&igrave; le note sul cattolicesimo, Chiesa e Stato, i nipotini di padre Bresciani, Loria, Dante, Croce e gli intellettuali, Passato e presente ecc. L'indagine esplode all'inizio del 1930 nel fondamentale <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a> dove G. traccia i suoi criteri di analisi della cultura nazionale e il lemma &laquo;fascismo&raquo; appare per la prima volta. G. ne collega le origini al crollo del blocco giolittiano e menziona Mussolini come ostacolo al tentativo di Giolitti di assorbire gli effetti del suffragio universale nel 1913; e riconduce la sconfitta delle &ldquo;forze progressive&rdquo; al conflitto tra citt&agrave; e campagna e al suo diverso modus operandi a Nord e al Sud sin dal Risorgimento. L'analisi si dispiega in <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, dove riprende la distinzione tra classe dominante e classe dirigente, tracciata su &ldquo;L'Ordine Nuovo&rdquo; nel 1924, e formula la categoria della &laquo;rivoluzione senza rivoluzione&raquo; o &laquo;rivoluzione passiva&raquo; (come specificher&agrave; dopo <a href='http://gramscisource.org/quaderno/4/nota/57' target='_blank' class='link-to-note'>Q 4, 57</a>, verso la fine del 1930) come forma storica dell'egemonia conservatrice nei paesi in cui il sistema capitalista era stato introdotto sotto la guida della reazione (di qui il nesso rivoluzione-restaurazione). Il giudizio contiene in s&eacute; il nucleo delle osservazioni sul Risorgimento e su Machiavelli. Il fascismo &egrave; immediatamente associato al &laquo;nazionalismo integrale&raquo; di Maurras (<a href='http://gramscisource.org/quaderno/1/nota/14' target='_blank' class='link-to-note'>Q 1, 14</a> e <a href='http://gramscisource.org/quaderno/1/nota/18' target='_blank' class='link-to-note'>Q 1, 18</a>), e al &laquo;particolarismo&raquo; italiano, ossia a una incapacit&agrave; di essere &laquo;nazionale&raquo; (<a href='http://gramscisource.org/quaderno/3/nota/2' target='_blank' class='link-to-note'>Q 3, 2</a>, 284-6). La pista di ricerca, intimamente comparativa, che prosegue in parallelo nei <a href='http://gramscisource.org/quaderno/1/nota/3' target='_blank' class='link-to-note'>Q 1, 3</a>, 5, 6 e 8 e confluir&agrave; nei Q 19 e 23,riguardailfallimento della nazione dei liberali moderati, segnata dal cosmopolitismo della Chiesa romana e degli intellettuali, ed espone le contraddizioni delle correnti (lorianismo, futurismo, idealismo gentiliano) su cui il regime pretenderebbe di rifondarla. G. espliciter&agrave; in seguito che il fascismo rovescia solo a livello propagandistico la precedente gerarchia tra cosmopolitismo e nazione, in realt&agrave; conferma la subalternit&agrave; culturale ed economica del paese (<a href='http://gramscisource.org/quaderno/13/nota/2' target='_blank' class='link-to-note'>Q 13, 2</a>, 1562-3). Il nazionalismo emerge come uno dei principali veicoli della rivoluzione passiva tra le masse proletarie e gli intellettuali grazie alla mediazione del socialismo umanitario che aveva trasferito il &laquo;concetto di &ldquo;proletario&rdquo; dalle classi [...] alle nazioni&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 205, Testo B). E aggiunge: &laquo;il socialismo piccolo borghese alla De Amicis non era un embrione di socialismo nazionale, o nazionalsocialismo, che ha cercato di farsi strada in tanti modi in Italia e che ha trovato nel dopoguerra un terreno propizio?&raquo; (<a href='http://gramscisource.org/quaderno/6/nota/42' target='_blank' class='link-to-note'>Q 6, 42</a>, 719). Il &laquo;socialismo nazionale&raquo; riappare a proposito di Crispi in <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2019, dove convergono indicazioni del <a href='http://gramscisource.org/quaderno/9/nota/104' target='_blank' class='link-to-note'>Q 9, 104</a>, 1167-8 (Testo A), sul &laquo;fanatismo ideologico&raquo; nazionale degli intellettuali che surroga l'&laquo;adesione popolare-nazionale allo Stato&raquo;. La causa dell'estraneit&agrave; popolare alla nazione borghese viene rintracciata nella formazione dello Stato unitario che aveva costretto la Chiesa a scendere sul terreno della politica e farsi &laquo;partito&raquo; (note sull'Azione cattolica, in <a href='http://gramscisource.org/quaderno/1/nota/38' target='_blank' class='link-to-note'>Q 1, 38</a> e <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, poi confluite in <a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>), mentre la borghesia italiana, avendo eluso la riforma agraria, si trov&ograve; nella &laquo;quasi impossibilit&agrave; di risolvere la quistione del clericalismo&raquo; dei contadini (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 40). Le tappe successive della crisi dello Stato liberale sono costellate da guerre, conati rivoluzionari e da un momento &ldquo;costituente&rdquo; come le elezioni del 1919, il cui significato sarebbe sfuggito ai &laquo;partiti popolari&raquo; (<a href='http://gramscisource.org/quaderno/9/nota/103' target='_blank' class='link-to-note'>Q 9, 103</a>, 1167, Testo A). Il partito nazionalista &egrave; l'unico a cui G. riconosca coerenza tra propaganda e azione (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181 e <a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 386). Esso &egrave; il solo a sfuggire alla crisi di rappresentanza che travolge lo Stato liberale a seguito della prima guerra mondiale: &laquo;In ogni paese il processo &egrave; diverso, sebbene il contenuto sia lo stesso. E il contenuto &egrave; la crisi di egemonia della classe dirigente&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1603, Testo C). Il fascismo raccoglie le macerie dei modelli sociali ottocenteschi: la Grande guerra aveva sconvolto le gerarchie tra citt&agrave; e campagna e mutato i rapporti tra i sessi in &laquo;libertinismo&raquo;. Ripristinare l'ordine con la mera repressione ostacolerebbe per&ograve; la formazione di una cultura nazionale-popolare: &laquo;L'interregno [...] si risolver&agrave; necessariamente a favore di una restaurazione del vecchio? Dato il carattere delle ideologie, ci&ograve; &egrave; da escludere, ma non in senso assoluto&raquo;. Si creano allora condizioni favorevoli per &laquo;un'espansione inaudita del materialismo storico&raquo; (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311). G. avvia nei <a href='http://gramscisource.org/quaderno/4/nota/7' target='_blank' class='link-to-note'>Q 4, 7</a> e 11 una rivisitazione del marxismo per attrezzarlo al compito. La sconfitta viene quindi collegata ad un'incapacit&agrave; culturale del positivismo liberale e marxista a cogliere le trasformazioni del rapporto Stato-societ&agrave;. Nella lettera a Tatiana del 7 settembre 1931, in cui risponde a sollecitazioni di Sraffa, sostiene appunto l'insufficienza del tradizionale &laquo;concetto di Stato che di solito &egrave; inteso come Societ&agrave; politica (o dittatura, o apparato coercitivo per conformare la massa popolare secondo il tipo di produzione e l'economia di un momento dato) e non come un equilibrio della Societ&agrave; politica con la Societ&agrave; civile (o egemonia di un gruppo sociale sull'intiera societ&agrave; nazionale esercitata attraverso le organizzazioni cos&igrave; dette private, come la chiesa, i sindacati, le scuole ecc.) e appunto nella societ&agrave; civile specialmente operano gli intellettuali (Ben. Croce, per es., &egrave; una specie di papa laico ed &egrave; uno strumento efficacissimo di egemonia anche se volta per volta possa trovarsi in contrasto con questo o quel governo ecc.)&raquo; (LC 458-9). G. ipotizza un collegamento tra il ruolo conservatore degli intellettuali italiani e la tradizione &laquo;&ldquo;economico-corporativa&rdquo;&raquo; delle classi dirigenti, che si traduce politicamente in una &laquo;forma particolare di feudalismo anarchico&raquo; (<a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 952), con evidente allusione al fascismo. L'economismo affliggerebbe anche il &laquo;sindacalismo teorico [...] al quale con questa teoria si impedisce di diventare mai dominante&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 460). La cultura sindacale economicista si rispecchierebbe nell'&laquo;&ldquo;apoliticismo&rdquo;&raquo; e nel &laquo;&ldquo;settarismo&rdquo;&raquo; dei partiti che non furono una &laquo;frazione organica&raquo; delle classi popolari (<a href='http://gramscisource.org/quaderno/14/nota/10' target='_blank' class='link-to-note'>Q 14, 10</a>, 1664). Ne emerge un giudizio spietato sulle ragioni del &ldquo;tradimento&rdquo;: la debole coscienza di classe rende opaca alle classi popolari la &laquo;societ&agrave; civile&raquo; e crea la base morale per il &laquo;trasformismo&raquo; tramite la cooptazione dei loro capi nelle vecchie classi dirigenti (<a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, 962-3). Mentre nel socialismo nord-europeo singole personalit&agrave; politiche confluirono individualmente in campo avverso, in Italia &laquo;interi gruppi di intellettuali [...] passarono all'altra classe&rdquo; (<a href='http://gramscisource.org/quaderno/3/nota/137' target='_blank' class='link-to-note'>Q 3, 137</a>, 396). Al trasformismo contribuisce la &laquo;scarsa aderenza delle classi alte al popolo&raquo;; G. osserva che &laquo;nella lotta delle generazioni, i giovani si avvicinano al popolo; nelle crisi di svolta questi giovani ritornano alla loro classe (cos&igrave; &egrave; avvenuto per i sindacalisti-nazionalisti e per i fascisti&raquo; (<a href='http://gramscisource.org/quaderno/3/nota/137' target='_blank' class='link-to-note'>ibid.</a>; cfr. anche <a href='http://gramscisource.org/quaderno/3/nota/139' target='_blank' class='link-to-note'>Q 3, 139</a> su Arturo Labriola). La cooptazione &ldquo;trasformista&rdquo; dei vertici del movimento operaio &egrave; quindi la metodica della &laquo;rivoluzione passiva&raquo; attuata dal fascismo. Guardando invece al fascismo come canone, G. tenta di costruire una nuova scienza politica traendo le conseguenze teoriche del distacco drammatico tra classi e partiti, tra &ldquo;interesse&rdquo; e &ldquo;coscienza&rdquo;. Considera quindi il fascismo anche come tecnica di gestione delle nuove forme del conflitto sociale, espressione di una autonomia della politica dall'economia. Nelle lettere scritte da Vienna all'inizio del 1924 e nel discorso del 1925 alla Camera il fascismo era ricondotto alla disgregazione di un articolato &laquo;blocco storico&raquo; del dominio borghese operata delle forze sociali mobilitate dalla guerra e dall'urbanizzazione: la piccola borghesia in alleanza con gli agrari e il capitale finanziario. Nei Q, sulla scia dello scritto sulla QM, si sottolineano maggiormente il ruolo del Mezzogiorno e l'ascesa politica della piccola borghesia rurale nella crisi del giolittismo, con la &laquo;rottura relativa del blocco rurale meridionale&raquo; per il &laquo;distacco dei contadini guidati da una parte degli intellettuali (ufficiali in guerra) dai grandi proprietari&raquo;: per cui &laquo;si ha il sardismo, il partito riformista siciliano (gruppo Bonomi con 22 deputati siciliani), e il &ldquo;rinnovamento&rdquo; nell'Italia meridionale con tentativi di partiti regionali d'azione&raquo;. G. si interroga sul fascismo come prodotto del protagonismo politico di masse prima subalterne, suggerendo che il corporativismo generalizzi &laquo;un ceto intellettuale completamente nuovo&raquo;, formato da sindacalisti e politici (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35 e 37). Sostenendone quindi l'autonomia politica &ldquo;relativa&rdquo;, G. respinge il &ldquo;socialfascismo&rdquo; con cui il Comintern al VI Congresso (1928) derubricava il fascismo a strumento passivo della grande borghesia e variante di destra della socialdemocrazia, secondo una lettura simile a quella bordighiana. Apre cos&igrave; rispetto al leninismo un capitolo nuovo attorno al nesso politica-egemonia. Il grado di autonomia del fascismo viene sondato nelle forme della coercizione e del rapporto Stato-partito. Il fascismo risolve militarmente una situazione di &laquo;equilibrio statico&raquo; tra borghesia e proletariato, in cui le classi dominanti per salvare il loro potere residuo cercano un padrone, ossia un leader carismatico (v. <a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, Testo B; <a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, circa nov. 1930; <a href='http://gramscisource.org/quaderno/4/nota/69' target='_blank' class='link-to-note'>Q 4, 69</a>; <a href='http://gramscisource.org/quaderno/13/nota/21' target='_blank' class='link-to-note'>Q 13, 21</a>). Il partito fascista gli appare espressione di &laquo;una fase primitiva dei partiti di massa&raquo; e quindi incapace di svolgere i compiti storici di un moderno principe: &laquo;Mussolini si serve dello Stato per dominare il partito e del partito, solo in parte, nei momenti difficili, per dominare lo Stato&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 233). In quanto dittatura a partito unico il regime viene confrontato nei Q a pi&ugrave; riprese con l'URSS, ma resta la variante &laquo;regressiva&raquo; di una comune tendenza &laquo;totalitaria&raquo;, ossia post-liberale in quanto unificatrice di teoria e prassi (<a href='http://gramscisource.org/quaderno/6/nota/136' target='_blank' class='link-to-note'>Q 6, 136</a>, 800; <a href='http://gramscisource.org/quaderno/8/nota/169' target='_blank' class='link-to-note'>Q 8, 169</a>, 1041). Il regime personale di Mussolini viene studiato con le categorie del cesarismo o bonapartismo mutuato da Marx (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>). L'analisi si estende a fine 1932, quando G. non esclude pi&ugrave; uno sviluppo &laquo;&ldquo;progressivo&rdquo;&raquo; del cesarismo (<a href='http://gramscisource.org/quaderno/14/nota/23' target='_blank' class='link-to-note'>Q 14, 23</a>, 1681). Distingue allora tra &laquo;cesarismo moderno&raquo; (variante di polizia politica) e &laquo;bonapartismo&raquo; (variante militare) in <a href='http://gramscisource.org/quaderno/9/nota/133' target='_blank' class='link-to-note'>Q 9, 133</a>, 1194 e <a href='http://gramscisource.org/quaderno/9/nota/136' target='_blank' class='link-to-note'>Q 9, 136</a>, 1198. G. applicher&agrave; il cesarismo moderno alle dittature europee e all'hitlerismo in <a href='http://gramscisource.org/quaderno/13/nota/23' target='_blank' class='link-to-note'>Q 13, 23</a> e <a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, dove suggerisce che la Francia era a rischio di un fenomeno analogo. Ritenendo che la dittatura non risolva il problema dell'egemonia ma lo renda meno visibile, G. propone di analizzare il funzionamento del nuovo apparato istituzionale del regime con la categoria di &laquo;parlamentarismo nero&raquo; o &laquo;implicito&raquo; (<a href='http://gramscisource.org/quaderno/14/nota/74' target='_blank' class='link-to-note'>Q 14, 74</a>; <a href='http://gramscisource.org/quaderno/14/nota/76' target='_blank' class='link-to-note'>Q 14, 76</a>; <a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>). Infine, a livello pi&ugrave; generale G. guarda al fascismo come fase storica internazionale. Il passaggio al nuovo modo di produzione annunciato dall'americanismo inaugura una fase storica di &laquo;crisi organica&raquo;, dirompente quanto la transizione dal feudalesimo al capitalismo, e accelerata dalla prima guerra mondiale, entro la quale si aprono spazi per l'affermazione della classe progressiva ma si producono al contempo fenomeni &laquo;morbosi&raquo;, come il distacco tra masse e partiti tradizionali (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>). La crisi dello Stato liberale &egrave; parte di un processo che riclassifica i rapporti mondiali: &laquo;L'Europa ha perduto la sua importanza e la politica mondiale dipende da Londra, Washington, Mosca, Tokyo pi&ugrave; che dal continente&raquo; (<a href='http://gramscisource.org/quaderno/2/nota/24' target='_blank' class='link-to-note'>Q 2, 24</a>, 181, Testo B). Il fascismo risulta una forma autoritaria di governo della transizione a una societ&agrave; industriale di massa, in cui nella lotta tra i &laquo;gruppi sociali&raquo; vengono meno le mediazioni precedenti. Il fascismo &egrave; espressione della militarizzazione dello scontro di classe avvenuta dal 1917 in avanti (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>; <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>; <a href='http://gramscisource.org/quaderno/1/nota/133' target='_blank' class='link-to-note'>Q 1, 133</a> <a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>), ed &egrave; un modo di conduzione della &laquo;guerra di posizione&raquo; internazionale contro la classe operaia dopo la sconfitta della fase rivoluzionaria che, nella primavera 1932, G. colloca non al 1922-23 ma al marzo 1921, ossia alla rivolta di Kronstadt, rivelando cos&igrave; uno sguardo pessimista sull'URSS (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1226-9). Sulle conseguenze della crisi del '29 G. non pu&ograve; che formulare delle ipotesi. Da un lato rileva che, unificando la nazione tradizionalmente pi&ugrave; cosmopolita, il fascismo rende impossibile la ricostituzione del vecchio equilibrio europeo e reca in s&eacute; i germi della guerra. Il Concordato, consentendo al governo di &laquo;utilizzare ai suoi fini l'importanza della Chiesa nel mondo&raquo; paradossalmente sancisce tale rottura (LC 246, a Carlo, 22 marzo 1929). D'altro lato non esclude che si raggiunga un nuovo equilibrio basato sul fordismo e sull'americanismo: &laquo;Non sarebbe il fascismo precisamente la forma di &ldquo;rivoluzione passiva&rdquo; propria del sec. XX come il liberalismo lo &egrave; stato del secolo XIX?&raquo;. La &laquo;rivoluzione passiva&raquo; consisterebbe nel guidare, tramite il corporativismo, &laquo;l'avvento di una &ldquo;economia media&rdquo; tra quella individualistica pura e quella secondo un piano integrale [...] senza cataclismi radicali&raquo; (<a href='http://gramscisource.org/quaderno/8/nota/236' target='_blank' class='link-to-note'>Q 8, 236</a>, 1088-9, marzo 1932 circa). Pi&ugrave; che di un'incertezza interpretativa, si tratta qui del rifiuto del &ldquo;crollo inevitabile&rdquo; e della ricerca di nuovi spazi politici dentro le contraddizioni aperte nel regime dalla crisi internazionale. Traspaiono il dissenso con la &ldquo;svolta&rdquo; imposta da Stalin e la consapevolezza delle incerte dinamiche dei circuiti finanziari internazionali discusse specialmente nel Q 2. Il punto di arrivo di questa riflessione sulla rivoluzione passiva sar&agrave;, in una seconda stesura della stessa nota, l'individuazione del fascismo come &laquo;rappresentante, oltre che pratico (per l'Italia), ideologico per l'Europa&raquo; della guerra di posizione (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1226-9). All'inizio del 1933, con l'aggravamento della crisi internazionale, G. ritorna sulla &laquo;rivoluzione passiva&raquo; per precisare il modo di condurre la &laquo;guerra di posizione&raquo; suggerendo una strategia &laquo;molecolare&raquo; (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>; <a href='http://gramscisource.org/quaderno/15/nota/11' target='_blank' class='link-to-note'>Q 15, 11</a>; <a href='http://gramscisource.org/quaderno/15/nota/15' target='_blank' class='link-to-note'>Q 15, 15</a>; <a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>; <a href='http://gramscisource.org/quaderno/15/nota/26' target='_blank' class='link-to-note'>Q 15, 26</a>). Dopo poche settimane vede ridursi gli spazi (<a href='http://gramscisource.org/quaderno/15/nota/35' target='_blank' class='link-to-note'>Q 15, 35</a>). Nel Q 22 si affaccia quindi il dubbio che il fascismo possa offrire una risposta, seppur contraddittoria e &ldquo;transitoria&rdquo; &ndash; nel senso che pu&ograve; durare senza &laquo;&ldquo;fare epoca&rdquo;&raquo; (<a href='http://gramscisource.org/quaderno/14/nota/76' target='_blank' class='link-to-note'>Q 14, 76</a>, 1744) &ndash;, all'introduzione del fordismo. Il corporativismo allora gli appare una risposta possibile su scala europea alla crisi del libero mercato. Il nesso tra corporativismo, fordismo e americanismo, enunciato in <a href='http://gramscisource.org/quaderno/1/nota/135' target='_blank' class='link-to-note'>Q 1, 135</a> e Q 3, 11 &egrave; ripreso ed esplicitato nell'incipit del Q 22, databile all'inizio del 1934. A G. non sfugge che la nascita dello Stato imprenditore offre spazi per la razionalizzazione capitalista (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2175-6) e la creazione di un'&laquo;economia media&raquo;. Tuttavia, giudicando il &laquo;corporativismo integrale&raquo; incapace di mediare il conflitto in fabbrica, egli coglie una possibile dicotomia nell'applicazione del fordismo dopo la vittoria di Hitler (<a href='http://gramscisource.org/quaderno/15/nota/39' target='_blank' class='link-to-note'>Q 15, 39</a>, marzo 1933, nota su Spirito e Bottai). Non avr&agrave; modo di approfondire questa intuizione.</p><h2>CARLO SPAGNOLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo e fordismo'>Americanismo e fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bonapartismo'>Bonapartismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cesarismo'>Cesarismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concordato'>Concordato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Corporativismo'>Corporativismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi organica'>Crisi organica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dittatura'>Dittatura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economia programmatica'>Economia programmatica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Hitlerismo'>Hitlerismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spirito, Ugo'>Spirito, Ugo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Totalitario'>Totalitario</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>