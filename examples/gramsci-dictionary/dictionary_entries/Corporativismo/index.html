<html><head><title>Gramsci Dictionary: Corporativismo</title></head><body><h1>Corporativismo</h1><p> La riflessione sul corporativismo fascista che G. sviluppa nei Q non si limita &ndash; diversamente da molti dei contributi prodotti dalla cultura antifascista prima e poi dalla storiografia &ndash; a denunciare il fallimento di quell'esperimento istituzionale. L'analisi dei Q sottolinea infatti la pluralit&agrave; dei motivi e dei processi in cui il corporativismo si sostanzia: la rilevanza del nuovo ordinamento sindacale ovvero la funzione di &laquo;polizia economica&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2156-7); il legame tra legislazione corporativa e &ldquo;americanismo&rdquo; e tra ideologia corporativa e consenso dei ceti medi; il lento emergere di nuovi modelli di mediazione tra istituzioni e istanze sociali sostitutivi dei tradizionali sistemi parlamentari. Il corporativismo si presenta innanzitutto come azione di &ldquo;polizia economica&rdquo;, vale a dire come repressione della conflittualit&agrave; e della libert&agrave; di organizzazione, irreggimentazione delle strutture organizzative, ma anche, al tempo stesso, come riconoscimento del valore pubblico del sindacato (sebbene di un sindacato nei fatti in gran parte svuotato e subordinato alla politica). Il termine &ldquo;polizia&rdquo; &egrave; infatti inteso da G. in senso largo, come chiariscono altri luoghi dei Q (<a href='http://gramscisource.org/quaderno/2/nota/150' target='_blank' class='link-to-note'>Q 2, 150</a>, 278-9). In particolare, analizzando le moderne forme della politica a partire dalla Francia di Napoleone III, egli chiarisce che &ldquo;polizia&rdquo; non si lega solo al &laquo;servizio statale destinato alla repressione della delinquenza&raquo;, ma anche all'&laquo;insieme delle forze organizzate dallo Stato e dai privati per tutelare il dominio politico ed economico delle classi dirigenti&raquo; (<a href='http://gramscisource.org/quaderno/13/nota/27' target='_blank' class='link-to-note'>Q 13, 27</a>, 1620). Di conseguenza, &laquo;interi partiti &ldquo;politici&rdquo; e altre organizzazioni economiche o di altro genere devono essere considerati organismi di polizia politica, di carattere investigativo e preventivo&raquo; (<a href='http://gramscisource.org/quaderno/13/nota/27' target='_blank' class='link-to-note'>ivi</a>, 1620-1). Si tratta dunque di un'accezione classica del termine, quella che si ritrova nella Filosofia del diritto di Hegel, con tutta probabilit&agrave; fonte di G. Ed &egrave; un'accezione che coglie pienamente la complessit&agrave; dell'ordinamento sindacale fascista, nel quale alla soppressione delle organizzazioni preesistenti si affianca la parallela costruzione di un nuovo ordinamento, fondato sulla presenza del sindacato unico legalmente riconosciuto e quindi sull'estensione della sfera di applicazione del diritto pubblico e della struttura amministrativa dello Stato. Il corporativismo naturalmente non &egrave; soltanto polizia economica, sebbene, scrive G. nell'estate del 1934, &laquo;l'elemento negativo della &ldquo;polizia economica&rdquo; ha avuto finora il sopravvento sull'elemento positivo dell'esigenza di una nuova politica economica&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2157). Il corporativismo dunque &egrave; &ndash; o potrebbe essere &ndash; anche &laquo;politica economica&raquo; (<a href='http://gramscisource.org/quaderno/22/nota/6' target='_blank' class='link-to-note'>ibid.</a>). In quanto tale &egrave; concepito in funzione dell'adattamento in Italia del modello americano e dell'&laquo;economia programmatica&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139). Pu&ograve; infatti costituire la &laquo;forma giuridica&raquo; per un &laquo;rivolgimento tecnico-economico&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2156) su larga scala e, di conseguenza, si riconnette alla possibilit&agrave; di introdurre in Italia le innovazioni del taylorismo e del fordismo e, pi&ugrave; in generale, quel complesso di fenomeni di modernizzazione economica e sociale ricompresi nella categoria di &ldquo;americanismo&rdquo;. G. sin dal 1930 rileva questi nessi potenziali, escludendo per&ograve; di fatto la possibilit&agrave; di una loro traduzione pratica. Solo a partire dal 1932, quando &egrave; ormai evidente l'estensione e la profondit&agrave; della crisi economica, inizia (come attestano numerose varianti tra testi di prima e seconda stesura), sebbene ancora in forma dubitativa, a intravedere nel corporativismo una concreta condizione per l'adattamento in Italia del modello americano di societ&agrave; industriale. &egrave; dunque in questo quadro analitico che si situa la riflessione gramsciana sul corporativismo come politica economica. &Egrave; una riflessione gi&agrave; introdotta nel Q 3 (che risale al 1930), ripresa in singoli punti dei Q 8 e 10 e sviluppata poi nel Q 22 (Americanismo e fordismo) e nella quale, come detto, il corporativismo viene legato strettamente al fordismo, viene anzi a costituire (soprattutto nelle note scritte a partire dal 1932) una delle condizioni della possibile razionalizzazione fordista nel quadro di un paese industriale periferico: &laquo;una delle condizioni, non la sola condizione e neanche la pi&ugrave; importante&raquo;, ma &laquo;la pi&ugrave; importante delle condizioni immediate&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2157). Il corporativismo costituirebbe la cornice istituzionale dell'economia programmata, cio&egrave; di un'&laquo;&ldquo;economia media&rdquo; tra quella individualistica pura e quella secondo un piano in senso integrale&raquo;. In questo senso, il corporativismo appare a G. la &laquo;forma economica&raquo; assunta dalla &laquo;&ldquo;rivoluzione passiva&rdquo;&raquo; rappresentata dal fascismo, perch&eacute; potrebbe rendere possibile &laquo;il passaggio a forme politiche e culturali pi&ugrave; progredite senza cataclismi radicali e distruttivi in forma sterminatrice&raquo; (<a href='http://gramscisource.org/quaderno/8/nota/236' target='_blank' class='link-to-note'>Q 8, 236</a>, 1089). Il fascismo (e in ci&ograve; risiede il suo carattere di rivoluzione passiva) sarebbe in grado di attuare un profondo cambiamento della struttura economica senza alterare le preesistenti gerarchie sociali: &laquo;Si avrebbe una rivoluzione passiva nel fatto che per l'intervento legislativo dello Stato e attraverso l'organizzazione corporativa, nella struttura economica del paese verrebbero introdotte modificazioni pi&ugrave; o meno profonde per accentuare l'elemento &ldquo;piano di produzione&rdquo;, verrebbe accentuata cio&egrave; la socializzazione e cooperazione della produzione senza per ci&ograve; toccare (o limitandosi solo a regolare e controllare) l'appropriazione individuale e di gruppo del profitto&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228). Il corporativismo e l'economia programmata renderebbero possibile &laquo;sviluppare le forze produttive dell'industria sotto la direzione delle classi dirigenti tradizionali&raquo; (<a href='http://gramscisource.org/quaderno/10a/nota/9' target='_blank' class='link-to-note'>ibid.</a>). D'altra parte, non sfugge a G. come gli stessi processi innescati dalla crisi economica dei primi anni Trenta creino le condizioni per una trasformazione di questo genere. Con la costituzione dell'IRI e l'acquisizione da parte dello Stato della propriet&agrave; di una parte significativa dell'apparato produttivo e creditizio nazionale, lo Stato viene &laquo;ad essere investito di una funzione di primordine nel sistema capitalistico, come azienda (holding statale) che concentra il risparmio da portare a disposizione dell'industria e dell'attivit&agrave; privata, come investitore a medio e lungo termine&raquo; (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2175-6). Diventa di conseguenza necessario mettere in atto programmi razionalizzatori. Una volta assunta &laquo;per necessit&agrave; economiche imprescindibili&raquo; la funzione del finanziatore, del banchiere, lo Stato non pu&ograve; &laquo;disinteressarsi&raquo; dell'organizzazione della produzione e dello scambio, perch&eacute; &laquo;se ci&ograve; avvenisse, la sfiducia che oggi colpisce l'industria e il commercio privato&raquo; lo &laquo;travolgerebbe&raquo;. Lo Stato &laquo;&egrave; cos&igrave; condotto necessariamente a intervenire per controllare se gli investimenti avvenuti per il suo tramite sono bene amministrati&raquo; e, al tempo stesso, a riorganizzare l'apparato produttivo &laquo;per svilupparlo parallelamente all'aumento della popolazione e dei bisogni collettivi&raquo; (<a href='http://gramscisource.org/quaderno/22/nota/14' target='_blank' class='link-to-note'>ivi</a>, 2176). G. dunque individua nel nesso corporativismo-razionalizzazione (nesso potenziale e non gi&agrave; dato) una chiave di lettura efficace, che richiama pi&ugrave; volte. &Egrave; infatti proprio ponendo al centro quel nesso che pu&ograve; collocare la sua analisi del fascismo e del corporativismo italiano nel quadro dei processi pi&ugrave; generali che investono le societ&agrave; occidentali. Deriva probabilmente da qui la scelta di assumere come punto di riferimento critico quegli autori che pi&ugrave; nettamente pongono al centro il rapporto tra razionalizzazione, modernizzazione industriale e corporativismo. Ugo Spirito, Arnaldo Volpicelli e il gruppo da loro raccolto intorno alla rivista &ldquo;Nuovi Studi di Diritto, Economia e Politica&rdquo; rappresentano il principale contraltare critico. G. considera le loro concezioni corporative utopiche e astratte; vi vede per&ograve; anche un segno dei tempi, riconosce cio&egrave; a Spirito e agli autori di &ldquo;Nuovi Studi&rdquo; di aver intuito la portata dei profondi cambiamenti in atto. Analoghi spunti sono forniti a G. da Nino Massimo Fovel, nei cui scritti &ndash; conosciuti solo indirettamente &ndash; il corporativismo &egrave; configurato come un'&ldquo;economia di produttori&rdquo;, in cui si realizzerebbe un'elisione della rendita e in cui la corporazione assumerebbe un'evidente funzione razionalizzatrice. Anche in questo caso vi si pu&ograve; scorgere un'idea del corporativismo come &laquo;premessa per l'introduzione in Italia dei sistemi americani pi&ugrave; avanzati nel modo di produrre e di lavorare&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2153). G. &egrave; comunque consapevole del fatto che le declinazioni fordiste del corporativismo &ndash; per quanto eclatanti &ndash; non sono affatto rappresentative dell'intero dibattito. Va infatti sottolineato che il legame stabilito tra americanismo e corporativismo &egrave; sostenuto da G. in forma dubitativa: non indica un dato di fatto ma una tendenza dagli esiti non scontati. Non solo, ma nei Q sono sviluppati tre ulteriori passaggi, che rendono ancora pi&ugrave; complessa l'analisi del nesso tra corporativismo e razionalizzazione capitalistica. Il primo &egrave; costituito dal fatto che i filoni fordisti e &ldquo;progressivi&rdquo; dell'ideologia corporativa sono interpretati s&igrave; come un segno dei tempi, ma senza mai dimenticare che le loro aspirazioni non sono generalmente condivise e che anzi sono &laquo;antagoniste&raquo; alla &laquo;parte conservatrice&raquo; e non certo minoritaria del fascismo (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2147). &Egrave; indicativo che G. generalmente parli di quelle aspirazioni utilizzando il condizionale, a voler sottolineare proprio il carattere di processo e l'esito non scontato. Il secondo sta nella consapevolezza della lentezza ed estrema gradualit&agrave; della costruzione dell'apparato corporativo, che &laquo;potrebbe procedere a tappe lentissime, quasi insensibili, che modifichino la struttura sociale senza scosse repentine&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2158). I tortuosi percorsi istituzionali che precedono le principali realizzazioni del nuovo sistema istituzionale stanno a testimoniarlo. Il terzo aspetto, infine, &egrave; da rintracciare nella consapevolezza espressa nei Q del valore relativo che avrebbe la piena realizzazione del progetto corporativo. Questo &egrave; infatti anche un elemento della politica demagogica del fascismo, rivolto in particolare a conquistare il consenso dei ceti medi. In questo senso G. sostiene addirittura che la realizzazione pratica dell'organizzazione corporativa come veicolo di introduzione dell'&laquo;economia secondo un piano&raquo; ha un &laquo;valore relativo&raquo;. Una funzione rilevante &egrave; infatti svolta dal corporativismo in quanto ideologia, perch&eacute; avrebbe la funzione di &laquo;creare un periodo di attesa e di speranze, specialmente in certi gruppi sociali italiani, come la grande massa dei piccoli borghesi urbani e rurali, e quindi a mantenere il sistema egemonico e le forze di coercizione militare e civile a disposizione delle classi dirigenti tradizionali&raquo;. L'ideologia corporativa dunque &laquo;servirebbe come elemento di una &ldquo;guerra di posizione&rdquo; nel campo economico (la libera concorrenza e il libero scambio corrisponderebbero alla guerra di movimento) internazionale, cos&igrave; come la &ldquo;rivoluzione passiva&rdquo; lo &egrave; nel campo politico&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228-9). In questo senso, il corporativismo non &egrave; n&eacute; un bluff n&eacute; una velleitaria forzatura, ma semmai anche un'abile politica culturale rivolta principalmente verso i ceti medi. L'enfasi posta sulla &ldquo;terza via&rdquo; &ndash; alternativa sia al capitalismo sia al socialismo &ndash; corrisponde infatti alla duplice diffidenza della piccola borghesia verso le grandi concentrazioni capitalistiche e verso i lavoratori salariati, diffidenza che si acuisce enormemente durante la grande crisi. Se il corporativismo come ideologia e politica culturale rispecchia dunque l'anima piccolo borghese del fascismo, le politiche concretamente attuate vanno in ben diversa direzione: &laquo;Ne consegue che teoricamente lo Stato pare avere la sua base politico-sociale nella &ldquo;piccola gente&rdquo; e negli intellettuali, ma in realt&agrave; la sua struttura rimane plutocratica e riesce impossibile rompere i legami col grande capitale finanziario&raquo; (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2177). La contraddizione interna del corporativismo riflette quella, pi&ugrave; generale, del fascismo e delle politiche da questo poste in essere: finalizzate, come si &egrave; visto, a rendere compatibile lo sviluppo delle forze produttive &ndash; potenzialmente dirompente perch&eacute; ad esso si lega una redistribuzione delle risorse e l'espulsione dal mercato di numerosi soggetti &ndash; e la conservazione degli equilibri sociali esistenti. Il tema del corporativismo si collega anche al profilarsi di una nuova forma di rappresentanza in grado di sostituire quella individualistica dei regimi liberaldemocratici. Gi&agrave; all'inizio degli anni Venti G. si era soffermato sul progressivo svuotamento del parlamento quale luogo di formazione della decisione politica: aveva infatti evidenziato il carattere ormai di &laquo;corpo consultivo&raquo; del parlamento stesso, &laquo;senza potere di iniziativa e di controllo&raquo; (Il parlamento italiano, 24 marzo 1921, in SF 116), e aveva analizzato il &laquo;trasferimento di poteri&raquo;, &laquo;singolare dal punto di vista costituzionale&raquo;, dal parlamento al Consiglio superiore del lavoro e nel contempo denunciato la &laquo;vanit&agrave; delle accademie &ldquo;paritetiche&rdquo;, la grottesca vanit&agrave; delle aspirazioni e dei tentativi di collaborazione&raquo; (Il controllo operaio al consiglio del lavoro, 13 marzo 1921, in SF 105-7). Nei Q l'analisi viene spinta pi&ugrave; avanti, assumendo probabilmente come implicito interlocutore polemico la campagna sulla &ldquo;fine del parlamento&rdquo; lanciata dal 1934 da &ldquo;Critica fascista&rdquo;, la rivista del fascismo pi&ugrave; agguerrita culturalmente, diretta da Giuseppe Bottai. G. sottolinea come al ridimensionamento o all'eliminazione del parlamento non corrisponda affatto il ridimensionamento o l'eliminazione del parlamentarismo: &laquo;Si vuole, a parole, far credere che alla critica rappresentata dalla &ldquo;libera&rdquo; lotta politica nel regime rappresentativo, si &egrave; trovato un equivalente, che, di fatto, se applicato sul serio, &egrave; pi&ugrave; efficace e produttivo di conseguenze dell'originale&raquo; (<a href='http://gramscisource.org/quaderno/14/nota/74' target='_blank' class='link-to-note'>Q 14, 74</a>, 1742), scrive all'inizio di una nota, la cui stesura &egrave; datata al marzo 1935 (e che significativamente prende avvio con un riferimento all'URSS). &laquo;Si vuole far credere&raquo;, appunto, ma la realt&agrave; &egrave; assai pi&ugrave; complessa: infatti, &laquo;non &egrave; stato osservato finora che distruggere il parlamentarismo non &egrave; cos&igrave; facile come pare&raquo;. Senza un pieno superamento dell'individualismo (cio&egrave; della centralit&agrave; dell'individuo separato e generico, autentico depositario della capacit&agrave; di esprimere rappresentanza) l'abolizione non tanto del parlamento quanto, pi&ugrave; in generale, del sistema parlamentare risulta antistorica. Laddove ci&ograve; &egrave; stato tentato, come nell'Italia fascista o in Unione Sovietica, modalit&agrave; parlamentari si sono, pi&ugrave; o meno sotterraneamente, reintrodotte nello svolgimento della vita politica e istituzionale. Si &egrave; andato cos&igrave; affermandosi quello che G. chiama &laquo;parlamentarismo &ldquo;implicito&rdquo; [e &ldquo;tacito&rdquo;]&raquo; o &laquo;&ldquo;parlamentarismo nero&rdquo;&raquo; (&laquo;cio&egrave; funzionante come le &ldquo;borse nere&rdquo; e il &ldquo;lotto clandestino&rdquo; dove e quando la borsa ufficiale e il lotto di Stato sono per qualche ragione tenuti chiusi&raquo;). Questo diverso &laquo;parlamentarismo&raquo; risulta &laquo;molto pi&ugrave; pericoloso che non quello esplicito, perch&eacute; ne ha tutte le deficienze senza averne i valori positivi&raquo;, perch&eacute; privo delle regole e delle tradizioni di cui dispone quest'ultimo. Nell'Italia fascista il &laquo;parlamentarismo nero&raquo;, o &laquo;&ldquo;implicito&rdquo;&raquo;, assume i connotati proprio di un &laquo;ritorno al &ldquo;corporativismo&rdquo;&raquo;. Un ritorno da intendere non &laquo;nel senso &ldquo;antico regime&rdquo;&raquo;, ma &laquo;nel senso moderno della parola, quando la &ldquo;corporazione&rdquo; non pu&ograve; avere limiti chiusi ed esclusivisti, come era nel passato; oggi &egrave; corporativismo di &ldquo;funzione sociale&rdquo;, senza restrizione ereditaria o d'altro&raquo; (<a href='http://gramscisource.org/quaderno/14/nota/74' target='_blank' class='link-to-note'>ivi</a>, 1742-3).</p><h2>ALESSIO GAGLIARDI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Capitalismo di Stato'>Capitalismo di Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parlamentarismo nero'>Parlamentarismo nero</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parlamento'>Parlamento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Polizia'>Polizia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spirito, Ugo'>Spirito, Ugo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Taylorismo'>Taylorismo</a></body></html>