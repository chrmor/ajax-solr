<html><head><title>Gramsci Dictionary: Traduzione</title></head><body><h1>Traduzione</h1><p> In una lettera a Giulia del 5 settembre 1932 (LC 613-4) G. definisce i compiti del traduttore in questo modo: la traduttrice qualificata deve avere la &laquo;capacit&agrave; elementare e primitiva di tradurre la corrispondenza commerciale&raquo; o il &laquo;tipo di prosa giornalistica&raquo;, ma deve anche sviluppare quella di tradurre &laquo;qualsiasi autore, sia letterato, o politico, o storico, o filosofo, dalle origini ad oggi&raquo;, e quindi deve sapersi orientare tra &laquo;i linguaggi specializzati e scientifici&raquo; e i &laquo;significati delle parole tecniche&raquo; anche secondo le modifiche temporali. Quest'ultimo aspetto era ben conosciuto da G. per lo studio universitario compiuto su libri come Essai de s&eacute;mantique: science des significations del linguista francese Michel Br&eacute;al, nel quale sono &laquo;storicamente e criticamente&raquo; ricostruite le modifiche semantiche avvenute nel corso del tempo (<a href='http://gramscisource.org/quaderno/7/nota/36' target='_blank' class='link-to-note'>Q 7, 36</a>, 886 e <a href='http://gramscisource.org/quaderno/11/nota/24' target='_blank' class='link-to-note'>Q 11, 24</a>, 1427), fattore essenziale per comprendere e tradurre determinati testi. Mentre molte grandi autorit&agrave; traduttive (per tutte l'esponente del romanticismo tedesco Friedrich Schleiermacher) si limitano alla mera constatazione che la separazione o vicinanza temporale e spaziale tra due lingue determina quanto gli elementi costitutivi di esse (lessicali e, pi&ugrave; importante, sintattici) siano diversi o simili (Schleiermacher 1985, 89-90), G. offre una spiegazione che tiene pi&ugrave; conto delle culture e delle caratteristiche strutturali delle societ&agrave; stesse interessate dalla traduzione (&egrave; il tema della &laquo;traducibilit&agrave;&raquo;). Cos&igrave; facendo egli stabilisce un asse portante, essenziale all'approccio realista-materialista alla traduzione stessa. &Egrave; quanto si nota anche negli esercizi di traduzione presenti nei QT. Nel dilemma perenne di avvicinare il lettore allo scrittore o viceversa (Schleiermacher 1985, 95), G. sceglie di avvicinare i Grimm ai loro potenziali lettori e trasferisce il mondo degli autori direttamente in quello dei bambini sardi, allo scopo di rendere le fiabe tedesche simili a quelle della natia Sardegna. Lucia Borghese ha notato non solo l'&ldquo;addomesticamento&rdquo;, ma anche la laicizzazione del testo tradotto. G. toglie tutti (o quasi) i riferimenti alla divinit&agrave;, cambia i nomi di alcuni animali in quelli pi&ugrave; familiari ai suoi giovani (auspicati) lettori e introduce elementi lessicali tipici dell'Italia meridionale e della Sardegna (Borghese 1981, 635-6). L'originale di un testo non scientifico, perci&ograve;, pu&ograve; e spesso deve essere cambiato per renderlo idoneo al pubblico dei lettori: in termini ben noti, vi &egrave; la doppia azione di tradurre e insieme tradire il testo di partenza. La stessa metodologia di avvicinamento delle culture si trova nelle parole che aprono la sezione del Q 11 intitolata Traducibilit&agrave; dei linguaggi scientifici e filosofici (<a href='http://gramscisource.org/quaderno/11/nota/0' target='_blank' class='link-to-note'>Q 11, 0</a>, 1468). Tali parole sono un riferimento all'osservazione critica di Lenin (&laquo;non abbiamo saputo &ldquo;tradurre&rdquo; nelle lingue europee la nostra lingua&raquo;: <a href='http://gramscisource.org/quaderno/11/nota/46' target='_blank' class='link-to-note'>Q 11, 46</a>, 1468), fatta al IV Congresso dell'Internazionale comunista. Qui si riconosce un'altra doppia operazione del tradurre: sia un'azione linguistica eseguita dai singoli individui sia un'altra azione, di natura collettiva e sociale. Con le parole testuali di Lenin (Lenin 1967, 395-6) a proposito di una risoluzione al III Congresso: &laquo;nessuno straniero potr&agrave; leggerla&raquo; neanche in traduzione, anche se &laquo;tradotta ottimamente in tutte le lingue&raquo; (aspetto &ldquo;individuale&rdquo;). Ma vi era anche un altro, fondamentale aspetto: la risoluzione non poteva raggiungere il suo scopo perch&eacute; non riconosceva le specificit&agrave; delle condizioni esistenti in altri paesi (aspetto &ldquo;collettivo-sociale&rdquo;). In altre parole, anche se il singolo traduttore avesse potuto tradurre, per quanto bene, le parole della risoluzione e, ceteris paribus, tale risoluzione potesse essere compresa da un pubblico straniero, lo stesso pubblico non avrebbe trovato convincente la risoluzione stessa &laquo;perch&eacute; [era, ndr] troppo permeata di spirito russo&raquo;. Dietro le parole denotative di un discorso sta l'aspetto connotativo, quello che fa entrare in gioco l'elemento sociale. Si coglie anche qui il nesso concetto-cultura-lingua: un concetto nato in una determinata societ&agrave; (detta &ldquo;di partenza&rdquo;) pu&ograve; essere tradotto nella lingua di un'altra societ&agrave; (&ldquo;di arrivo&rdquo;), ma se tale concetto non trova riscontro nella cultura di quest'ultima non si pu&ograve; parlare di una traduzione riuscita. Qui G. dimostra un altro aspetto originale del suo approccio alla traduzione: l'unico arbitro in grado di decidere circa il successo o meno di una traduzione &egrave; una comunit&agrave; o, pi&ugrave; precisamente nel suo discorso, le classi e le forze sociali popolari della societ&agrave; di arrivo (aspetto sociale, nuovamente): in fin dei conti sono esse che decidono sulla bont&agrave; di una traduzione. Compito del traduttore, sempre secondo la citata lettera alla moglie Giulia, &egrave; sapere tradurre non solo letteralmente, ma saper tradurre &laquo;i termini, anche concettuali, di una determinata cultura nazionale nei termini di un'altra cultura nazionale&raquo; (LC 6134, 5 settembre 1932); in questo senso G. fa un passo in avanti rispetto al quesito posto dai teorici del Romanticismo tedesco, se scegliere l'avvicinamento della cultura di arrivo a quella di partenza o viceversa. Davanti a due culture, lo scopo di G. come teorico della traduzione &egrave; &laquo;far conoscere l'una all'altra servendosi del linguaggio storicamente determinato di quella civilt&agrave; alla quale fornisce il materiale d'informazione&raquo; (<a href='http://gramscisource.org/quaderno/11/nota/46' target='_blank' class='link-to-note'>ivi</a>, 614). Cos&igrave; facendo, si attua una dialettica tra due culture e due societ&agrave; al fine di modificare sia l'una sia l'altra. Vi &egrave; qui forse un'eco dell'insegnamento di Benvenuto Terracini, di pochi anni pi&ugrave; anziano di G. ma gi&agrave; docente a Torino quando questi era studente: l'atto di tradurre non &egrave; mai neutro. In ogni caso, G. ha sempre &laquo;una concezione politica del tradurre&raquo; (Borghese 1981, 650). L'atto del tradurre &egrave; concepito dal pensatore sardo anche in diversi altri modi, uno dei quali si riferisce al nesso teoria-pratica, che occupa un posto rilevante nelle riflessioni carcerarie: infatti, con diverse preposizioni, le due parole si trovano l'una accanto all'altra circa quaranta volte nei Q. Il passaggio dalla teoria all'azione richiede una qualche forma di traduzione, per un verso rispetto alla descrizione e teorizzazione del passaggio linguistico, e per un altro verso non linguistico: infatti G. osserva, a proposito dei pragmatisti, che vale l'idea astratta per loro &laquo;solo in quanto si pu&ograve; tradurre in azione&raquo; (<a href='http://gramscisource.org/quaderno/4/nota/76' target='_blank' class='link-to-note'>Q 4, 76</a>, 516). In questo contesto &egrave; pertinente citare un paragrafo del Q 3 nel quale &egrave; usato il termine &laquo;tradurre&raquo; in questo stesso senso, alquanto metaforico (indicato da G. con l'uso delle virgolette), come mediazione non tra lingue n&eacute; tra culture, ma tra teoria e &laquo;vita storica&raquo;, quest'ultimo termine un sinonimo quasi esatto di &ldquo;pratica&rdquo;. Di fatto, compito del teorico &egrave; &laquo;rintracciare la riprova della sua teoria, &ldquo;tradurre&rdquo; in linguaggio teorico gli elementi della vita storica, e non viceversa la realt&agrave; presentarsi secondo lo schema astratto&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 332). Visto il legame strettissimo in G. tra lingua e cultura, un concetto molto importante per lui &egrave; la traduzione interculturale, l'atto di rendere una cultura e i suoi termini concettuali comprensibili, e perci&ograve; accessibili, a un'altra cultura. In questa operazione spesso la traduzione si sovrappone alla nozione di &laquo;traducibilit&agrave;&raquo;, ad esempio nella discussione del parallelo tra la Grecia antica e la civilt&agrave; romana: &laquo;Si pu&ograve; dire (in un certo senso) per i Romani e i Greci ci&ograve; che Hegel dice a proposito della politica francese e della filosofia tedesca&raquo;, cio&egrave; che le due culture sono reciprocamente traducibili (<a href='http://gramscisource.org/quaderno/15/nota/64' target='_blank' class='link-to-note'>Q 15, 64</a>, 1829). Nello stesso paragrafo G. commenta anche la traduzione (senza usare la specifica parola) effettuata dei concetti civici e politici romani e greci nel periodo dell'Umanesimo e del Rinascimento, che poi, in opposizione alla &laquo;concezione religioso-medievale&raquo;, fornirono &laquo;l'involucro culturale in cui si sviluppa la nuova concezione della vita e del mondo&raquo; (<a href='http://gramscisource.org/quaderno/15/nota/64' target='_blank' class='link-to-note'>ibid.</a>). Il discorso sulla traduzione, culturale e di altri tipi, raggiunge il suo apice nei Q 10 e 11. Nel primo, ad esempio, si pone il problema della traduzione &laquo;in termini &ldquo;popolari&rdquo;&raquo; di una fede (<a href='http://gramscisource.org/quaderno/10a/nota/5' target='_blank' class='link-to-note'>Q 10 I, 5</a>, 1218), tema che viene riproposto diverse volte nei Q sotto la forma dell'esigenza, attraverso una letteratura divulgativa, di tradurre in termini accessibili alle classi popolari le nozioni della filosofia della praxis. Talvolta una siffatta traduzione &egrave; di qualit&agrave; discutibile (v. la critica al manuale di economia di Lapidus e Ostrovitianov: <a href='http://gramscisource.org/quaderno/10b/nota/37%20II' target='_blank' class='link-to-note'>Q 10 II, 37.II</a>, 1286), ma ci&ograve; nulla toglie al principio che anche una &laquo;corrente deteriore&raquo; della filosofia della praxis (che comprende una &laquo;letteratura mediocre&raquo; e traduzioni di qualit&agrave; inferiore), che sta a quella di Marx come il cattolicesimo popolare al confronto di quello &laquo;teologico&raquo;, pu&ograve; servire a determinate esigenze che non sono mediocri (<a href='http://gramscisource.org/quaderno/10b/nota/41%20II' target='_blank' class='link-to-note'>Q 10 II, 41.II</a>, 1301): non va dimenticato, come paragone storico, che &laquo;dalla primitiva rozzezza intellettuale dell'uomo della Riforma &egrave; tuttavia scaturita la filosofia classica tedesca&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293). Altro argomento che compare regolarmente nei Q &egrave; la traduzione tra paradigmi. Proprio all'inizio del Q 10 si legge l'affermazione che nella rivista crociana &ldquo;La Critica&rdquo; spesso &laquo;si traducono in linguaggio &ldquo;speculativo&rdquo; alcuni punti della teologia cattolica (la grazia ecc.)&raquo; (<a href='http://gramscisource.org/quaderno/10a/nota/0' target='_blank' class='link-to-note'>Q 10 I, 0</a>, 1208). E sempre nella prima parte del Q 10 questo stesso tipo di traduzione interparadigmatica viene effettuato dalla filosofia della praxis, definita &laquo;la traduzione dell'hegelismo in linguaggio storicistico&raquo;. Pi&ugrave; specificamente, la traduzione cui maggiormente si occupa G. &egrave; quella dei concetti di Croce nel linguaggio della filosofia della praxis. D'altra parte, la filosofia crociana &egrave; la &laquo;ritraduzione in linguaggio speculativo dello storicismo realistico della filosofia della praxis&raquo; (<a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1233) e, &laquo;in questa ritraduzione&raquo; delle &laquo;acquisizioni progressive della filosofia della praxis&raquo;, si trova &laquo;il meglio del suo pensiero&raquo; (<a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, 1271). La traduzione, pertanto, pu&ograve; effettuarsi non in una direzione sola, ma in un viavai tra paradigmi diversi e rivali. Per G., dunque, si tratta non soltanto della traduzione tra lingue naturali, ma anche di quella tra i paradigmi e i loro linguaggi, una posizione molto avanzata che &egrave; teorizzata, come gi&agrave; osservato, nel Q 11. I Q abbondano di esempi di traduzione interparadigmatica, il pi&ugrave; ovvio dei quali &egrave; quello relativo a Croce e, in particolare, al concetto di &laquo;storia etico-politica&raquo;, che viene sottoposto a critica da G. ed epurato dal suo contenuto filosofico idealistico, per renderlo un &laquo;valore strumentale&raquo;, un &laquo;&ldquo;canone empirico&rdquo; di ricerca storica&raquo;, affinch&eacute; il concetto potesse essere incorporato nel proprio paradigma come parte integrante della teoria dell'egemonia, &laquo;complemento della teoria dello Stato-forza&raquo; (<a href='http://gramscisource.org/quaderno/10a/nota/12' target='_blank' class='link-to-note'>Q 10 I, 12</a>, 1235). G. non &egrave; acritico verso Croce, tutt'altro. Nella sua teoria della storia etico-politica il filosofo neoidealista &laquo;prescinde dal momento della lotta&raquo; e &laquo;assume placidamente come storia il momento dell'espansione culturale o etico-politico&raquo;, il che significa per G. che il libro crociano sulla Storia d'Europa non &egrave; che &laquo;un frammento&raquo;, &laquo;l'aspetto &ldquo;passivo&rdquo; della grande rivoluzione&raquo; iniziatosi nel 1789, ma che divent&ograve; una &laquo;restaurazione-rivoluzione&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1227). Senza un tale tipo di critica, invece di arricchire e rinnovare il marxismo attraverso la traduzione il risultato sarebbe semplicemente un marxismo eclettico. Oltre alla traduzione gramsciana del paradigma crociano, altri esempi della traduzione nel linguaggio della filosofia della praxis dei concetti altrui sono le traduzioni effettuate dei concetti di Machiavelli, Ricardo, Gobetti, Cuoco ecc. Rispetto a Machiavelli, le traduzioni pi&ugrave; note (che hanno anche la natura di un'analogia) sono quelle della metafora del centauro, met&agrave; bestia e met&agrave; uomo, tradotta come la diade forza-consenso che caratterizza l'egemonia, e, naturalmente, il principe come partito politico (<a href='http://gramscisource.org/quaderno/13/nota/21' target='_blank' class='link-to-note'>Q 13, 21</a>, 1601). Forse pi&ugrave; controverse e meno indagate sono le scoperte di David Ricardo, tradotte ed estese dalla filosofia della praxis per ricavarne &laquo;originalmente una nuova concezione del mondo&raquo; (<a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1247). Ancora altri esempi di traduzioni sono quelle effettuate sul discorso del liberalismo gobettiano e l'interpretazione, non senza difficolt&agrave; ed esitazioni, della &laquo;rivoluzione passiva&raquo; di Vincenzo Cuoco come equivalente traduttivo del concetto di rivoluzione-restaurazione in Edgar Quinet. Di grande interesse pratico e teorico sono le affermazioni per cui, nel circolo filosofia-politica-economia, esiste la &laquo;traduzione reciproca nel proprio specifico linguaggio di ogni elemento costitutivo&raquo; (<a href='http://gramscisource.org/quaderno/11/nota/65' target='_blank' class='link-to-note'>Q 11, 65</a>, 1492) e che lo &laquo;storicismo realistico&raquo; traduce la &laquo;concezione soggettiva della realt&agrave;&raquo; come &laquo;teoria delle superstrutture&raquo; (<a href='http://gramscisource.org/quaderno/10b/nota/6' target='_blank' class='link-to-note'>Q 10 II, 6</a>, 1244). Forse non argomentata pienamente &egrave; la posizione che, mentre in altre filosofie la traduzione &egrave; spesso un gioco di &laquo;schematismi generici&raquo;, &laquo;solo nella filosofia della praxis la &ldquo;traduzione&rdquo; &egrave; organica e profonda&raquo; (<a href='http://gramscisource.org/quaderno/11/nota/47' target='_blank' class='link-to-note'>Q 11, 47</a>, 1468), brano nel quale, di nuovo, la parola &ldquo;traduzione&rdquo; &egrave; messa tra virgolette per indicare che la tipologia considerata &egrave; quella tra linguaggi filosofici e non tra lingue naturali. Entrambe le tipologie di traduzione, sia tra i linguaggi scientifici e filosofici dei paradigmi sia tra le lingue naturali, sono culturali. G. scrive che occorre sapere &laquo;tradurre un mondo culturale nel linguaggio di un altro mondo culturale&raquo;, trovando &laquo;le somiglianze anche dove esse pare non esistano&raquo; e &laquo;differenze anche dove pare che ci siano solo somiglianze&raquo; (<a href='http://gramscisource.org/quaderno/7/nota/81' target='_blank' class='link-to-note'>Q 7, 81</a>, 914). Questa posizione &egrave; generalizzata per i linguaggi scientifici: &egrave; &laquo;da vedere&raquo; se le fasi di diverse civilt&agrave; sono &laquo;momenti di sviluppo una dall'altra e quindi si integrano a vicenda&raquo; (<a href='http://gramscisource.org/quaderno/11/nota/47' target='_blank' class='link-to-note'>Q 11, 47</a>, 1468); se le strutture sono &laquo;fondamentalmente simili&raquo;, le superstrutture poi sono equivalenti (<a href='http://gramscisource.org/quaderno/11/nota/49' target='_blank' class='link-to-note'>Q 11, 49</a>, 1473): come conseguenza, tali superstrutture sono reciprocamente traducibili qualunque sia il linguaggio particolare nazionale. L'argomento &egrave; continuato in <a href='http://gramscisource.org/quaderno/11/nota/65' target='_blank' class='link-to-note'>Q 11, 65</a>, sopra citato, nel quale G. discute della convertibilit&agrave; e della traducibilit&agrave; reciproca delle tre attivit&agrave; superstrutturali (filosofia, politica ed economia), cio&egrave; &laquo;gli elementi costitutivi necessari di una stessa concezione del mondo&raquo; (<a href='http://gramscisource.org/quaderno/11/nota/65' target='_blank' class='link-to-note'>ivi</a>, 1492). Come in altri campi, G. anticipa il lavoro altrui: nel ritenere che, per la sua natura, la traduzione deve tenere conto dei fattori sociali e che la decisione se accettare o meno l'adeguatezza di una traduzione spetta a una comunit&agrave; sociale, egli anticipa di oltre tre decenni ci&ograve; che emerger&agrave; come la disciplina della sociolinguistica. Altrettanto fa per altri aspetti della traduzione: nel porre l'enfasi sulla traduzione come atto culturale e non solo, e nemmeno prevalentemente, linguistico, egli anticipa la cosiddetta &ldquo;svolta culturale&rdquo; fra i traduttologi negli anni Ottanta. Infine, come si vede dagli esercizi contenuti nei QT, nonch&eacute; nelle note sulla traducibilit&agrave; del Q 11, la scelta dei testi tradotti e quindi anche la traduzione stessa sono sempre attivit&agrave; militanti che mirano a modificare la cultura e l'assetto politico-sociale delle nazioni impegnate nel dialogo.</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Traducibilit&agrave;'>Traducibilit&agrave;</a></body></html>