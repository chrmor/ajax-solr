<html><head><title>Gramsci Dictionary: Germania</title></head><body><h1>Germania</h1><p> Il richiamo alla Germania nei Q viene spesso proposto quale termine di paragone per l'Italia e sotto alcuni aspetti, per l'Inghilterra. In primo piano sono le analogie con l'Italia dove, diversamente che in Francia, la riforma istituzionale dello Stato e l'affermazione politica della borghesia non coincidono. Il movimento del Quarantotto fallisce sia in Italia che in Germania per la scarsa concentrazione borghese, mentre le guerre fino al 1870 risolvono solo la questione dell'unit&agrave; nazionale. L'affermazione della borghesia avviene in modo &ldquo;intermedio&rdquo;: in maniera simile ma in misura ancor pi&ugrave; marcata che in Inghilterra, la borghesia tedesca ottiene il governo economico-industriale, mentre le vecchie classi feudali conservano ampi privilegi corporativi nell'esercito e nell'amministrazione. Viene anche richiamata l'osservazione di Labriola (che G. condivide) per cui la borghesia tedesca ha preferito lasciar sussistere una parte del &laquo;vecchio mondo&raquo; dietro cui velare il proprio dominio (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54). Sia la Germania che l'Italia hanno le loro origini in importanti istituzioni universali (la Chiesa e il Sacro romano impero), che hanno depauperato le energie nazionali (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 480). Ma la diffusione capillare della Riforma protestante, il diverso peso della Chiesa cattolica e la radicata tradizione imperiale hanno consentito solo in Germania un positivo contributo degli intellettuali tradizionali a uno sviluppo capitalistico notevole. La forte emigrazione tedesca &egrave; stata infatti non solo riassorbita ma sostituita da flussi immigratori. In Max Weber si possono trovare molti elementi che spiegano come il monopolio politico dei nobili e l'assenza di una tradizione politico-parlamentare prima del 1914 abbiano impedito il radicamento di parlamentarismo e partiti democratici (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1526-7). Questo spiegherebbe la forza del Terzo Reich (<a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>, 1808).</p><h2>ELISABETTA GALLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Borghesia'>Borghesia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Francia'>Francia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Inghilterra'>Inghilterra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Italia'>Italia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Piccola borghesia'>Piccola borghesia</a></body></html>