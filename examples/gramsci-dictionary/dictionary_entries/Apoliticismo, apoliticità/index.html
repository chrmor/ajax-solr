<html><head><title>Gramsci Dictionary: Apoliticismo, apoliticit&agrave;</title></head><body><h1>Apoliticismo, apoliticit&agrave;</h1><p> Secondo G. nel popolo italiano non era radicata alcuna &laquo;tradizione di partito politico di massa&raquo; (<a href='http://gramscisource.org/quaderno/9/nota/141' target='_blank' class='link-to-note'>Q 9, 141</a>, 1201). L'apoliticit&agrave; &egrave; descritta come tipica soprattutto della piccola borghesia; essa permetteva a qualunque avventuriero di trovare un seguito di decine di migliaia di uomini ed &egrave; quindi tra i fattori che possono spiegare la &laquo;relativa popolarit&agrave; &ldquo;politica&rdquo;&raquo; (<a href='http://gramscisource.org/quaderno/9/nota/141' target='_blank' class='link-to-note'>ivi</a>, 1200) di D'Annunzio, da cui ci si poteva aspettare &laquo;tutti i fini immaginabili, dal pi&ugrave; sinistro al pi&ugrave; destro&raquo; (<a href='http://gramscisource.org/quaderno/9/nota/141' target='_blank' class='link-to-note'>ivi</a>, 1202). In <a href='http://gramscisource.org/quaderno/14/nota/10' target='_blank' class='link-to-note'>Q 14, 10</a> si precisa invece che l'apoliticismo caratterizza le classi subalterne e trova un corrispettivo negli strati dominanti della popolazione in quel &laquo;modo di pensare che si pu&ograve; dire &ldquo;corporativo&rdquo;&raquo; (<a href='http://gramscisource.org/quaderno/14/nota/10' target='_blank' class='link-to-note'>ivi</a>, 1664). A causa dell'apoliticismo e della &laquo;passivit&agrave; tradizionale&raquo; delle masse popolari &egrave; relativamente facile, secondo G., reclutare &laquo;volontari&raquo;, i quali hanno sempre composto gli stessi partiti: questi ultimi, a eccezione della destra storica di Cavour e del Partito d'Azione, infatti non sono stati formati &laquo;mai o quasi di &ldquo;blocchi omogenei sociali&rdquo;&raquo; (<a href='http://gramscisource.org/quaderno/9/nota/142' target='_blank' class='link-to-note'>Q 9, 142</a>, 1202). D'altronde una variante dell'&laquo;&ldquo;apoliticismo&rdquo; popolare&raquo; &egrave; il &laquo;&ldquo;pressappoco&rdquo; della fisionomia dei partiti tradizionali&raquo; (<a href='http://gramscisource.org/quaderno/14/nota/10' target='_blank' class='link-to-note'>Q 14, 10</a>, 1664); nati &laquo;sul terreno elettorale&raquo;, essi non furono una &laquo;frazione organica delle classi popolari&raquo;, ma un'accolita di &laquo;galoppini e maneggioni elettorali&raquo;, nonch&eacute; di &laquo;piccoli intellettuali di provincia, che rappresentavano una selezione alla rovescia&raquo; (<a href='http://gramscisource.org/quaderno/14/nota/10' target='_blank' class='link-to-note'>ibid.</a>). Per quanto concerne poi i grandi industriali, essi per G. &laquo;non sono [...] &ldquo;agnostici&rdquo; o &ldquo;apolitici&rdquo; in qualsiasi modo&raquo; (<a href='http://gramscisource.org/quaderno/15/nota/2' target='_blank' class='link-to-note'>Q 15, 2</a>, 1750): non hanno un loro partito ma, per mantenere un determinato equilibrio, ne sostengono con i loro mezzi di volta in volta l'uno o l'altro, a eccezione del &laquo;solo partito antagonista, il cui rafforzamento non pu&ograve; essere aiutato neppure per mossa tattica&raquo; (<a href='http://gramscisource.org/quaderno/15/nota/2' target='_blank' class='link-to-note'>ibid.</a>). Se &laquo;apoliticismo animalesco&raquo; &egrave; detto l'individualismo (<a href='http://gramscisource.org/quaderno/15/nota/4' target='_blank' class='link-to-note'>Q 15, 4</a>, 1755), segno di apoliticit&agrave; sono anche le manifestazioni del campanilismo e del cosiddetto &laquo;&ldquo;spirito rissoso e fazioso&rdquo;&raquo; (<a href='http://gramscisource.org/quaderno/9/nota/36' target='_blank' class='link-to-note'>Q 9, 36</a>, 1117), entrambi superati solo grazie all'allargamento degli &laquo;interessi intellettuali e morali&raquo; del popolo nella vita politica di partito, ma riemersi, al venir meno di questa, nel &laquo;&ldquo;tifo campanilistico&rdquo; sportivo&raquo; (<a href='http://gramscisource.org/quaderno/9/nota/36' target='_blank' class='link-to-note'>ibid.</a>).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cavour, Camillo Benso, conte di'>Cavour, Camillo Benso, conte di</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sport'>Sport</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volontari'>Volontari</a></body></html>