<html><head><title>Gramsci Dictionary: Garibaldi, Giuseppe</title></head><body><h1>Garibaldi, Giuseppe</h1><p> In modo quanto mai tranchant G. definisce l'&ldquo;eroe dei due mondi&rdquo; un uomo dalle scarse capacit&agrave; politiche e dalle opinioni non sistematiche (<a href='http://gramscisource.org/quaderno/6/nota/161' target='_blank' class='link-to-note'>Q 6, 161</a>, 814), esemplare, peraltro, di un carattere tutt'altro che &ldquo;nazionale&rdquo;, ma provincialistico-folcloristico, proprio cio&egrave; di una &laquo;classe priva di caratteri universali&raquo; (<a href='http://gramscisource.org/quaderno/14/nota/7' target='_blank' class='link-to-note'>Q 14, 7</a>, 1660). Inoltre, nell'ambito dell'analisi del Risorgimento, letto sulla base della categoria della &laquo;rivoluzione passiva&raquo; e indagato anche sulla base del rapporto tra &laquo;&ldquo;personale&rdquo;&raquo; e &laquo;&ldquo;radunata rivoluzionaria&rdquo;&raquo; (vale a dire &laquo;partiti politici regolari, organici, tradizionali&raquo; da un lato e &laquo;ondata popolare-mazziniana-democratica, ondata caotica, disordinata, &ldquo;estemporanea&rdquo;&raquo; dall'altro: <a href='http://gramscisource.org/quaderno/15/nota/15' target='_blank' class='link-to-note'>Q 15, 15</a>, 1772), la figura di Garibaldi dimostra per G. l'intrinseca incapacit&agrave; del Partito d'Azione di &laquo;imprimere al moto del Risorgimento un carattere pi&ugrave; marcatamente popolare e democratico&raquo;, facendosi portavoce delle rivendicazioni delle masse popolari, in particolar modo di quelle agrarie (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 42). Le cause di ci&ograve; andrebbero rintracciate secondo G. nell'assenza di un blocco sociale omogeneo di riferimento e nel &laquo;rapporto personale di subordinazione&raquo; stabilito da alcuni leader azionisti, come appunto Garibaldi, con i &laquo;capi dei moderati&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Cos&igrave; l'impresa dei Mille fu resa possibile solo perch&eacute; lo stesso &laquo;Garibaldi si innestava nelle forze statali piemontesi prima e poi che la flotta inglese protesse di fatto lo sbarco di Marsala, la presa di Palermo, e sterilizz&ograve; la flotta borbonica&raquo; (<a href='http://gramscisource.org/quaderno/15/nota/15' target='_blank' class='link-to-note'>Q 15, 15</a>, 1773). Tali riflessioni portano il pensatore sardo a distinguere due forme di garibaldinismo. L'una si configura come una &laquo;forma organica di attivit&agrave; storico-politica&raquo;, che si alimenta di una propaganda volta all'esaltazione &ldquo;superomistica&rdquo; delle &laquo;minoranze attive come tali&raquo;; l'altra invece, come la prima fase di un &laquo;periodo organico da preparare e sviluppare, in cui la partecipazione della collettivit&agrave; organica, come blocco sociale, avvenga in modo completo&raquo; (<a href='http://gramscisource.org/quaderno/14/nota/18' target='_blank' class='link-to-note'>Q 14, 18</a>, 1675-6).</p><h2>VITO SANTORO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cavour, Camillo Benso, conte di'>Cavour, Camillo Benso, conte di</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mazzini, Giuseppe'>Mazzini, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a></body></html>