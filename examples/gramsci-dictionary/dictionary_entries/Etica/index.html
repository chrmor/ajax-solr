<html><head><title>Gramsci Dictionary: Etica</title></head><body><h1>Etica</h1><p> L'etica nuova &egrave; nell'etico-politico. Ma un nesso c'&egrave; anche con la dimensione morale: G. traduce la &laquo;massima di E. Kant: &ldquo;Opera in modo che la tua condotta possa diventare una norma per tutti gli uomini, in condizioni simili&rdquo; [...]. Cosa si intende per &ldquo;condizioni simili&rdquo;? Le condizioni immediate in cui si opera, o le condizioni generali complesse e organiche, la cui conoscenza richiede una ricerca lunga e criticamente elaborata?&raquo; (<a href='http://gramscisource.org/quaderno/11/nota/58' target='_blank' class='link-to-note'>Q 11, 58</a>, 1484). Ma &egrave; questa la razionalit&agrave; divenuta &laquo;una cultura, un &ldquo;buon senso&rdquo;, una concezione del mondo, con una etica conforme&raquo; (<a href='http://gramscisource.org/quaderno/11/nota/59' target='_blank' class='link-to-note'>Q 11, 59</a>, 1485). Operare questa trasformazione &egrave; un compito dei nuovi intellettuali. La &laquo;lotta per una cultura superiore autonoma [...] si manifesta in forma negativa e polemica con gli a- privativi e gli anti- (anticlericalismo, ateismo, ecc.)&raquo;. Tuttavia, si d&agrave; &laquo;una forma moderna e attuale all'umanesimo laico tradizionale che deve essere la base etica del nuovo tipo di Stato&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1509). E &laquo;&ldquo;cultura&rdquo;&raquo; in tal caso significa una &laquo;&ldquo;concezione della vita e dell'uomo&rdquo;, cio&egrave; una &ldquo;filosofia&rdquo; [...] che ha generato un'etica&raquo; (<a href='http://gramscisource.org/quaderno/17/nota/38' target='_blank' class='link-to-note'>Q 17, 38</a>, 1941). Tra gli aspetti deteriori di alcuni intellettuali italiani G. indica &laquo;mollezza e indulgenza etica&raquo; (<a href='http://gramscisource.org/quaderno/28/nota/0' target='_blank' class='link-to-note'>Q 28, 0</a>, 2321). Eticit&agrave; non &egrave; moralismo astratto: &laquo;Il carattere &ldquo;astratto&rdquo; della concezione soreliana del &ldquo;mito&rdquo; appare dall'avversione (che assume la forma passionale di una repugnanza etica) per i giacobini che certamente furono una &ldquo;incarnazione categorica&rdquo; del Principe di Machiavelli&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1559). &laquo;Anche la guerra in atto &egrave; &ldquo;passione&rdquo; [...]; bisogna dunque spiegare come la &ldquo;passione&rdquo; possa diventare &ldquo;dovere&rdquo; morale e non dovere di morale politica, ma di etica&raquo; (<a href='http://gramscisource.org/quaderno/13/nota/8' target='_blank' class='link-to-note'>Q 13, 8</a>, 1567-8). Infine, sull'etica sessuale: &laquo;Ogni crisi di coercizione unilaterale nel campo sessuale porta con s&eacute; a uno sfrenamento &ldquo;romantico&rdquo;&raquo;. Pertanto &egrave; difficile &laquo;ogni tentativo di creare una nuova etica sessuale che sia conforme ai nuovi metodi di produzione e di lavoro. D'altronde &egrave; necessario&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2150; v. anche LC 266, a Giulia, 3 giugno 1929).</p><h2>GIUSEPPE PRESTIPINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Etico-politico'>Etico-politico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra'>Guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Kant, Immanuel'>Kant, Immanuel</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Libertinismo'>Libertinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Morale'>Morale</a></body></html>