<html><head><title>Gramsci Dictionary: Borghesia rurale</title></head><body><h1>Borghesia rurale</h1><p> La voce ricorre non nei Q molte volte, ma fa riferimento a concetti frequenti in G. e sottende l'analisi della specifica situazione italiana. La causa della mancata formazione di una volont&agrave; collettiva nazionale-popolare in Italia &egrave; da ricercarsi in primo luogo nella propriet&agrave; terriera e nella &laquo;&ldquo;borghesia rura le&rdquo;, eredit&agrave; di parassitismo lasciata ai tempi moderni dallo sfacelo, come classe, della borghesia comunale (le cento citt&agrave;, le citt&agrave; del silenzio)&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560). L'apparente frazionamento della terra in Italia non &egrave; dato dalla grande quantit&agrave; di contadini coltivatori, ma dalla grande diffusione della borghesia rurale, spesso pi&ugrave; feroce e usuraia del grande proprietario (<a href='http://gramscisource.org/quaderno/7/nota/54' target='_blank' class='link-to-note'>Q 7, 54</a>, 898). Questa classe, totalmente parassitaria, vive sulle spalle dei contadini senza investire nessuna risorsa nella attivit&agrave; produttiva e rappresenta l'ostacolo maggiore a una rapida accumulazione (<a href='http://gramscisource.org/quaderno/9/nota/112' target='_blank' class='link-to-note'>Q 9, 112</a>, 1180). Cos&igrave; in Italia la borghesia rurale produce specialmente funzionari statali e professionali liberi, cio&egrave; intellettuali. Il &laquo;&ldquo;morto di fame&rdquo;&raquo; piccolo borghese &egrave; originato dalla borghesia rurale, la propriet&agrave; si spezzetta in famiglie numerose e finisce con l'essere liquidata, ma gli elementi di questa classe non vogliono lavorare manualmente: cos&igrave; si forma uno strato famelico di aspiranti a piccoli impieghi municipali, di scrivani, di commissionari ecc. &laquo;Molti piccoli impiegati delle citt&agrave; derivano socialmente da questi strati e ne conservano la psicologia arrogante del nobile decaduto, del proprietario che &egrave; costretto a penare col lavoro. Il &ldquo;sovversivismo&rdquo; di questi strati &ndash; scrive G. &ndash; ha due facce: verso sinistra e verso destra, ma il volto sinistro &egrave; un mezzo di ricatto: essi vanno sempre a destra nei momenti decisivi e il loro &ldquo;coraggio&rdquo; disperato preferisce sempre avere i carabinieri come alleati&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 324-5). In alcuni paesi in cui le istituzioni repubblicane sono fragili e la componente militare &egrave; molto forte, come la Spagna, questo gruppo sociale ricopre un ruolo fondamentale nell'equilibrio politico nazionale (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 511).</p><h2>ELISABETTA GALLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Borghesia'>Borghesia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cento citt&agrave;'>Cento citt&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Contadini'>Contadini</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spagna'>Spagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volont&agrave; collettiva'>Volont&agrave; collettiva</a></body></html>