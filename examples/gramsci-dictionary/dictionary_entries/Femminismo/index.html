<html><head><title>Gramsci Dictionary: Femminismo</title></head><body><h1>Femminismo</h1><p> Dall'inizio del Novecento la parola designava prevalentemente il movimento borghese anglosassone e non godeva perci&ograve; di una particolare fortuna nell'ambito delle organizzazioni femminili comuniste e negli ambienti operai. Rispetto a questa accezione, G.amplia nel Q 22 una nota del Q 1 nella quale, commentando la recensione di A. De Pietri Tonelli al libro di Anthony M. Ludovici Woman. A Vindication, del 1929, rileva la tendenza sostanzialmente &laquo;antifemminista&raquo; (<a href='http://gramscisource.org/quaderno/22/nota/9' target='_blank' class='link-to-note'>Q 22, 9</a>, 2160) e maschilista del libro, affermando che &laquo;il femminismo ha cause pi&ugrave; vaste e profonde&raquo; (<a href='http://gramscisource.org/quaderno/1/nota/146' target='_blank' class='link-to-note'>Q 1, 146</a>, 130) di quelle individuate dall'autore. Ma esprime anche tutta la propria perplessit&agrave; nei confronti della legislazione anglosassone cos&igrave; favorevole alle donne: &laquo;si tratta di un tentativo di regolare la quistione sessuale, di farne una cosa seria, ma non pare abbia raggiunto il suo scopo: ha dato luogo a deviazioni morbose, &ldquo;femministiche&rdquo; in senso deteriore&raquo; (<a href='http://gramscisource.org/quaderno/22/nota/9' target='_blank' class='link-to-note'>Q 22, 9</a>, 2160). Commentando l'articolo di Vittorio Cian Femminismo patriottico del Risorgimento, del 1930, G. nota: &laquo;Tipo retorico, ma interessante per le indicazioni obbiettive sulla partecipazione delle donne alla vita politica nel Risorgimento&raquo; (<a href='http://gramscisource.org/quaderno/7/nota/65' target='_blank' class='link-to-note'>Q 7, 65</a>, 902), accogliendo l'accezione del termine che indica in senso generale l'impegno delle donne nella sfera pubblica. Da ultimo, e ancora solo per lo spunto indiretto del commento a una recensione, questa volta a proposito di una traduzione inglese dei Promessi sposi che aveva dato luogo a una corrispondenza fra Manzoni e il suo traduttore, G. scrive: &laquo;Nell'articolo della Franzi &egrave; da notare una metafora &ldquo;femminile&rdquo; sorprendente: &ldquo;Col sentimento di un uomo che, strapazzato e battuto dalla sua sposa per sospetto geloso, si rallegra tutto di quegli sdegni e benedice quelle percosse che gli sono testimonianza di amore, il Manzoni accolse questa lettera&rdquo;. Un uomo che si rallegra di essere bastonato dalla moglie &egrave; certo una forma originale di femminismo contemporaneo&raquo; (<a href='http://gramscisource.org/quaderno/15/nota/37' target='_blank' class='link-to-note'>Q 15, 37</a>, 1792-3).</p><h2>LEA DURANTE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Donna'>Donna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Famiglia'>Famiglia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione sessuale'>Quistione sessuale</a></body></html>