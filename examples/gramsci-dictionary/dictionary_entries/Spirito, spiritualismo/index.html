<html><head><title>Gramsci Dictionary: Spirito, spiritualismo</title></head><body><h1>Spirito, spiritualismo</h1><p> La parola &ldquo;spirito&rdquo; ricorre con frequenza come sinonimo di adesione cosciente a un gruppo o a una collettivit&agrave; (spirito &laquo;di scissione&raquo;, spirito &laquo;di corpo&raquo; ecc.) o come qualit&agrave; individuale (spirito &laquo;di iniziativa&raquo;, spirito &laquo;di sistema&raquo; ecc.). Ma se vogliamo limitarci al significato pi&ugrave; rilevante, religioso, teologico o teologizzante, sono particolarmente interessanti i riferimenti da un lato alla Chiesa, alla sua vocazione a farsi &laquo;guida spirituale&raquo; (<a href='http://gramscisource.org/quaderno/1/nota/52' target='_blank' class='link-to-note'>Q 1, 52</a>, 65) e soprattutto alla sua concezione dello spirito o dello spiritualismo, dall'altro alla filosofia idealistica e al suo tentativo di mondanizzare la divinit&agrave;. Si notino i punti esclamativi di G. nella citazione da Antonio Bruers: &laquo;Nel &ldquo;Lavoro fascista&rdquo; del 23 agosto 1929 egli d&agrave; per probabile l'affermarsi in Italia di una filosofia, &ldquo;la quale, pur non rinunciando a nessuno dei valori concreti dell'idealismo, &egrave; in grado di comprendere, nella sua pienezza filosofica e sociale, l'esigenza religiosa. Questa filosofia &egrave; lo spiritualismo, dottrina sintetica (!), la quale non esclude l'immanenza, ma conferisce il primato logico (!) alla trascendenza&rdquo;&raquo; (<a href='http://gramscisource.org/quaderno/1/nota/99' target='_blank' class='link-to-note'>Q 1, 99</a>, 94). E infatti Giovanni Gentile &laquo;dice: &ldquo;L'uomo sano crede in Dio e nella libert&agrave; del suo spirito&rdquo;, cosa per cui gi&agrave; ci troviamo&raquo;, commenta G., &laquo;di fronte a due &ldquo;sensi comuni&rdquo;, quello dell'uomo sano e quello dell'uomo malato&raquo; (<a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047). Un altro accostamento tra l'idealismo e la religione spiega che nella parola &ldquo;spirito&rdquo; si insinua anche un'ipostasi tipicamente metafisica; infatti, poich&eacute; &laquo;ogni aggregato sociale [...] &egrave; qualcosa di pi&ugrave; che la somma dei suoi componenti&raquo;, G. osserva: &laquo;L'idealismo ipostatiz za questo &ldquo;qualcosa&rdquo;, ne fa un ente a s&eacute;, lo spirito, come la religione ne aveva fatto la divinit&agrave;&raquo; (<a href='http://gramscisource.org/quaderno/4/nota/32' target='_blank' class='link-to-note'>Q 4, 32</a>, 451). L'ipostasi &egrave; anche una metafora. Ma non si creda che soltanto l'idealismo impieghi il termine &laquo;spirito&raquo; in senso metaforico: anche il significato propriamente religioso potrebbe contenere una metafora implicita. &laquo;Pare dunque che la chiesa stessa implicitamente intenda che dio non &egrave; altro che una metafora per indicare l'insieme degli uomini organizzati per il mutuo aiuto. [...] la chiesa, organismo spiritualista per eccellenza, ricorre ai mezzi umani per tener desta la fede&raquo; (LC 505-6, a Iulca, 7 dicembre 1931). Pi&ugrave; in generale, G. pone il problema &laquo;se la concezione di &ldquo;spirito&rdquo; della filosofia speculativa non sia una trasformazione aggiornata del vecchio concetto di &ldquo;natura umana&rdquo; proprio sia della trascendenza che del materialismo volgare, se cio&egrave; nella concezione dello &ldquo;spirito&rdquo; non ci sia altro che il vecchio &ldquo;Spirito santo&rdquo; speculativizzato. Si potrebbe allora dire che l'idealismo &egrave; intrinsecamente teologico&raquo; (<a href='http://gramscisource.org/quaderno/10b/nota/13' target='_blank' class='link-to-note'>Q 10 II, 13</a>, 1250). L'accostamento dell'idealismo al materialismo volgare &egrave; pi&ugrave; esplicito quando G. critica Bucharin: &laquo;Se &ldquo;idealismo&rdquo; &egrave; scienza delle categorie a priori dello spirito, cio&egrave; &egrave; una forma di astrazione antistoricistica, questo saggio popolare &egrave; idealismo alla rovescia nel senso che alle categorie dello spirito sostituisce delle categorie empiriche altrettanto a priori e astratte&raquo; (<a href='http://gramscisource.org/quaderno/8/nota/186' target='_blank' class='link-to-note'>Q 8, 186</a>, 1054). Anche la Chiesa, dal suo opposto punto di vista, accomuna (riduce) idealismo a materialismo, ma in quanto due concezioni che, essenzialmente, non sono spiritualismo. Specialmente nella lotta contro ogni idealismo filosofico dai cattolici si trova &laquo;spesso usata la parola in questo senso: &egrave; materialismo ogni modo di pensare che non sia &ldquo;spiritualismo&rdquo; in senso stretto, cio&egrave; spiritualismo religioso: quindi tutto lo hegelismo e in generale la filosofia classica tedesca, oltre all'enciclopedismo e illuminismo francese&raquo; (<a href='http://gramscisource.org/quaderno/8/nota/211' target='_blank' class='link-to-note'>Q 8, 211</a>, 1069). Tuttavia, anche la gramsciana &laquo;filosofia della praxis&raquo; potrebbe confrontarsi con il valore metaforico della parola e persino tradurlo in un proprio concetto chiave: &laquo;Concetto di blocco storico; nel materialismo storico &egrave; l'equivalente filosofico dello &ldquo;spirito&rdquo; nella filosofia crociana: introdurre nel &ldquo;blocco storico&rdquo; una attivit&agrave; dialettica e un processo di distinzione non significa negarne l'unit&agrave; reale&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 854). Nella specie, si potrebbe tradurre spirito in superstruttura e natura vs. struttura: &laquo;Concetto di &ldquo;blocco storico&rdquo;, cio&egrave; unit&agrave; tra la natura e lo spirito (struttura e superstruttura) unit&agrave; dei contrari e dei distinti&raquo; (<a href='http://gramscisource.org/quaderno/13/nota/10' target='_blank' class='link-to-note'>Q 13, 10</a>, 1569). Gli ultimi due passi rinviano palesemente alla concezione gramsciana della dialettica tra contrari-distinti, che nel blocco storico sono organicamente (ossia nella realt&agrave; storica concreta) uniti o fusi, laddove la loro distinzione &egrave; (epistemologicamente) una distinzione metodica, ossia funzionale soltanto concettualmente e quindi astrattamente. Lo spirito &egrave; da G. storicamente concepito anche in relazione all'asserita divisione dei compiti tra religione e politica o Stato. La vicenda ha inizio &laquo;al principio del secolo XII colla vittoria del Papato. Fu proclamata la primazia dello spirituale (sole-luna) e la Chiesa riacquist&ograve; la libert&agrave; della sua azione legislativa ecc. ecc. Questa concezione teocratica fu combattuta teoricamente e praticamente, ma tuttavia essa, nella sua forma genuina o attenuata, rimase dominatrice per secoli e secoli. Cos&igrave; si ebbero due tribunali, il sacramentale e il non sacramentale, e cos&igrave; i due diritti furono accoppiati, utrumque ius, ecc. &raquo; (<a href='http://gramscisource.org/quaderno/3/nota/87' target='_blank' class='link-to-note'>Q 3, 87</a>, 371). Se la teocrazia fu combattuta o attenuata, tuttora &laquo;anche la Chiesa sostiene che non c'&egrave; confusione di sovranit&agrave;, ma perch&eacute; sostiene che nello &ldquo;spirituale&rdquo; allo Stato non compete sovranit&agrave; e se lo Stato se l'arroga, commette usurpazione. Anche la Chiesa sostiene inoltre che non ci pu&ograve; essere duplice sovranit&agrave; nello stesso ordine di fini, ma appunto perch&eacute; sostiene la distinzione dei fini e si dichiara unica sovrana nel terreno dello spirituale&raquo; (<a href='http://gramscisource.org/quaderno/5/nota/71' target='_blank' class='link-to-note'>Q 5, 71</a>, 606). Divisione di fini o anche di poteri? Nel Concordato &laquo;l'art. 1&deg; dice testualmente: &ldquo;L'Italia, ai sensi dell'art. 1 del Trattato, assicura alla Chiesa Cattolica il libero esercizio del potere spirituale, ecc.&rdquo;. Perch&eacute; si parla di potere, che ha un preciso significato giuridico, e non, per esempio, di &ldquo;attivit&agrave;&rdquo; o altro termine meno facilmente interpretabile in senso politico? Sarebbe utile fare una ricerca, anche di nomenclatura, negli altri concordati stipulati dalla Chiesa e nella letteratura di ermeneutica dei concordati dovuta ad agenti del Vaticano&raquo; (<a href='http://gramscisource.org/quaderno/5/nota/129' target='_blank' class='link-to-note'>Q 5, 129</a>, 663). Infine, G. ritrova una problematica analoga nelle scelte culturali in quanto sociali, ma con una polarizzazione forse pi&ugrave; accentuata che nei rapporti tra politica e religione: &laquo;nella storia della cultura, che &egrave; molto pi&ugrave; larga della storia della filosofia, ogni volta che la cultura popolare &egrave; affiorata, perch&eacute; si attraversava una fase di rivolgimenti e dalla ganga popolare si selezionava il metallo di una nuova classe, si &egrave; avuta una fioritura di &ldquo;materialismo&rdquo;, viceversa nello stesso momento le classi tradizionali si aggrappavano allo spiritualismo. Hegel, a cavallo della Rivoluzione francese e della Restaurazione, ha dialettizzato i due momenti della vita del pensiero, materialismo e spiritualismo, ma la sintesi fu &ldquo;un uomo che cammina sulla testa&rdquo;&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1861). In altri termini, gi&agrave; nella dialettica di Hegel primeggia quella sintesi conservatrice che caratterizzer&agrave; maggiormente il neoidealismo crociano. &Egrave; parte della storia culturale in genere un'altra separazione: quella tra la &ldquo;superstiziosa&rdquo; religione popolare, circolante anche in una specifica letteratura deteriore (come nel &laquo;brescianesimo&raquo;), e la religione dotta. &laquo;Questa poca fortuna della letteratura popolare cattolica indica come ci sia ormai una rottura profonda tra la religione e il popolo, che si trova in uno stato miserrimo di indifferentismo e di assenza di vita spirituale: la religione &egrave; solo una superstizione, ma non &egrave; stata sostituita da una nuova moralit&agrave; laica e umanistica&raquo; (<a href='http://gramscisource.org/quaderno/2/nota/63' target='_blank' class='link-to-note'>Q 2, 63</a>, 344), ovvero che sia frutto di quella che G. auspica, con insistenza, come &ldquo;riforma intellettuale e morale&rdquo;.</p><h2>GIUSEPPE PRESTIPINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Blocco storico'>Blocco storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Brescianesimo'>Brescianesimo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura popolare'>Cultura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialettica'>Dialettica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Idealismo'>Idealismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo e materialismo volgare'>Materialismo e materialismo volgare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Metodico'>Metodico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma intellettuale e morale'>Riforma intellettuale e morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Struttura'>Struttura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Superstruttura, superstrutture'>Superstruttura, superstrutture</a></body></html>