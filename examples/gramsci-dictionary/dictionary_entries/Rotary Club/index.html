<html><head><title>Gramsci Dictionary: Rotary Club</title></head><body><h1>Rotary Club</h1><p> Il Rotary Club nasce negli Stati Uniti ad opera degli industriali che premevano per l'adozione di sistemi antisindacali. &Egrave;, secondo G., &laquo;un sansimonismo di destra moderno&raquo; (<a href='http://gramscisource.org/quaderno/5/nota/4' target='_blank' class='link-to-note'>Q 5, 4</a>, 545). I Rotary Club costituiscono una specie di religione laica, non universale ma propria &laquo;di un'aristocrazia eletta&raquo; (<a href='http://gramscisource.org/quaderno/1/nota/51' target='_blank' class='link-to-note'>Q 1, 51</a>, 65-6): la dottrina della grazia del calvinismo si scioglie e viene convertita &laquo;in motivo di energia industriale&raquo;. Nel codice morale dei rotariani c'&egrave; l'obbligo di &laquo;servire al prossimo&raquo;, inteso come modo di conciliare l'interesse generale e l'interesse proprio, anche attraverso il tentativo di risolvere i &laquo;problemi economici e industriali comuni&raquo; con il superamento del &laquo;&ldquo;capitalismo di rapina&rdquo;&raquo; (<a href='http://gramscisource.org/quaderno/5/nota/2' target='_blank' class='link-to-note'>Q 5, 2</a>, 541). Come altre organizzazioni portatrici di ideologie, dal paese di origine esso si diffonde altrove, compresa l'Italia degli anni Venti, dove peraltro il Rotary era bersaglio di attacchi in particolare da parte dei gesuiti, sospettosi che fosse non solo &laquo;strumento del l'americanismo&raquo;, e &laquo;quindi di una mentalit&agrave; anticattolica&raquo;, ma anche vicino al protestantesimo e alla massoneria, malgrado, diversamente dalla massoneria, rimanesse legale. I rotariani si autodefinivano &laquo;rappresentanti di affari e di professionisti&raquo; (<a href='http://gramscisource.org/quaderno/5/nota/2' target='_blank' class='link-to-note'>ivi</a>, 543) e, per G., rientrano &laquo;nella categoria sociale degli &ldquo;intellettuali&rdquo;&raquo; con la funzione di &laquo;mediare gli estremi [...] di escogitare compromessi e vie d'uscita tra le soluzioni estreme&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1585). La sua conclusione, nel Q 22, &egrave; che &laquo;il Rotary &egrave; una massoneria senza i piccoli borghesi e senza la mentalit&agrave; piccolo borghese&raquo; e che i suoi tentativi di mediare erano come quelli di Agnelli, il quale, attraverso &laquo;una sua forma di &ldquo;americanismo&rdquo; accetta alle masse operaie&raquo;, provava ad assorbire il gruppo ordinovista (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2146). Parte integrante dell'americanismo fu il suo aspetto ideologico, con l'apporto cospicuo fornito appunto dal Rotary (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2180).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gesuiti'>Gesuiti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a></body></html>