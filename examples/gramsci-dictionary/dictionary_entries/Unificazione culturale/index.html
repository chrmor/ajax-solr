<html><head><title>Gramsci Dictionary: Unificazione culturale</title></head><body><h1>Unificazione culturale</h1><p> L'espressione rinvia a un processo che &laquo;ogni atto storico&raquo; suppone, in quanto quest'ultimo non pu&ograve; che essere compiuto dall'&laquo;uomo collettivo&raquo;. Ora, poich&eacute; &laquo;la cultura, nei suoi vari gradi, unifica una maggiore o minore quantit&agrave; di individui in strati numerosi&raquo;, che sono &laquo;pi&ugrave; o meno a contatto espressivo, che si capiscono tra loro in gradi diversi ecc.&raquo;, il processo di unificazione culturale coincide con un momento necessario dell'elaborazione di una volont&agrave; collettiva, &laquo;per cui una molteplicit&agrave; di voleri disgregati, con eterogeneit&agrave; di fini, si saldano insieme per uno stesso fine, sulla base di una (uguale) e comune concezione del mondo&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1331). La valorizzazione del &laquo;fronte di lotta culturale&raquo;, cio&egrave; dell'egemonia, rientra in questo progetto (<a href='http://gramscisource.org/quaderno/10b/nota/12' target='_blank' class='link-to-note'>Q 10 II, 12</a>, 1235), in cui un ruolo di &laquo;primo piano&raquo; assume la &laquo;questione del linguaggio e delle lingue&raquo;. Per G. linguaggio e lingua contano anzitutto per la loro origine ed efficacia pratica, per il loro carattere ideologico e per la loro funzione organizzativa. &Egrave; qui il discrimine fra l'approccio di G. e quello dei fautori delle lingue fisse e universali, che prescindono dalle differenze culturali e storico-sociali. Per G. costituzione di una cultura e di una lingua sono inscindibili (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a> e <a href='http://gramscisource.org/quaderno/6/nota/71' target='_blank' class='link-to-note'>Q 6, 71</a>; ma v. gi&agrave; <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a> e <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>). Con questa concezione fa tutt'uno, infine, la questione dell'oggettivit&agrave; del reale, che presuppone &laquo;una lotta per l'oggettivit&agrave; (per liberarsi dalle ideologie parziali e fallaci) e questa lotta &egrave; la stessa lotta per l'unificazione culturale del genere umano&raquo;: &laquo;la conoscenza &egrave; reale per tutto il genere umano storicamente unificato in un sistema culturale unitario&raquo;. Cos&igrave; si supera &laquo;ogni punto di vista che sia meramente particolare o di gruppo&raquo; e si costruisce un'omogeneit&agrave; di approccio conoscitivo alla realt&agrave; per cui si pu&ograve; affermare qualcosa come &laquo;oggettivo&raquo; (<a href='http://gramscisource.org/quaderno/11/nota/37' target='_blank' class='link-to-note'>Q 11, 37</a>, 1456).</p><h2>ROCCO LACORTE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura'>Cultura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lingua'>Lingua</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Linguaggio'>Linguaggio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oggettivit&agrave;'>Oggettivit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Uomo collettivo'>Uomo collettivo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volont&agrave; collettiva'>Volont&agrave; collettiva</a></body></html>