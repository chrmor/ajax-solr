<html><head><title>Gramsci Dictionary: Materialismo e materialismo volgare</title></head><body><h1>Materialismo e materialismo volgare</h1><p> Il titolo Appunti di filosofia. Materialismo e idealismo, seguito dalle indicazioni prima, seconda e terza serie, figura all'inizio di tre blocchi monografici di testi, contenuti rispettivamente nel Q 4, nel Q 7 e nel Q 8. Un'analogia speculare G. sembra scorgere tra la concezione materialistica del &ldquo;caso&rdquo; e quella idealistico-spiritualistica della &ldquo;provvidenza&rdquo;: &laquo;&egrave; da vedere il concetto filosofico di &ldquo;caso&rdquo; e di &ldquo;legge&rdquo;, il concetto di una &ldquo;razionalit&agrave;&rdquo; o di una &ldquo;provvidenza&rdquo; per cui si finisce nel teleologismo trascendentale se non trascendente e il concetto di &ldquo;caso&rdquo;, come nel materialismo metafisico &ldquo;che il mondo a caso pone&rdquo;&raquo; (<a href='http://gramscisource.org/quaderno/11/nota/52' target='_blank' class='link-to-note'>Q 11, 52</a>, 1479). Anche lo &laquo;scetticismo &egrave; collegato col materialismo volgare e col positivismo&raquo; (<a href='http://gramscisource.org/quaderno/5/nota/39' target='_blank' class='link-to-note'>Q 5, 39</a>, 572). Non pare che si addica a G. la qualifica di materialista (almeno senza ulteriori specificazioni), qualifica pi&ugrave; o meno adatta, invece, per la maggior parte dei marxisti. Chiarisce G., proponendo una sua interpretazione della cultura filosofica e della teoria marxiane: &egrave; utile &laquo;ricercare e approfondire gli elementi della cultura filosofica di Marx, ma tenendo presente che parte essenziale del materialismo storico non &egrave; n&eacute; lo spinozismo, n&eacute; lo hegelismo n&eacute; il materialismo francese&raquo; (<a href='http://gramscisource.org/quaderno/4/nota/11' target='_blank' class='link-to-note'>Q 4, 11</a>, 432). Lo stesso Marx aveva spiegato e distinto la genesi e il contenuto effettivo del suo pensiero: &laquo;Nel brano sul &ldquo;materialismo francese nel secolo XVIII&rdquo; (Sacra Famiglia) &egrave; abbastanza bene e chiaramente accennata la genesi della filosofia della praxis: essa &egrave; il &ldquo;materialismo&rdquo; perfezionato dal lavoro della stessa filosofia speculativa e fusosi con l'umanismo. &Egrave; vero che con questi perfezionamenti del vecchio materialismo rimane solo il realismo filosofico&raquo; (<a href='http://gramscisource.org/quaderno/10b/nota/13' target='_blank' class='link-to-note'>Q 10 II, 13</a>, 1250). Nel Q 11 il distacco di Marx dalla sua formazione culturale &egrave; accentuato: &laquo;gli elementi di spinozismo, di feuerbachismo, di hegelismo, di materialismo francese, ecc., non sono per nulla parti essenziali della filosofia della praxis&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1436). Sulla nuova teoria elaborata da Marx: &laquo;Di questa espressione &ldquo;materialismo storico&rdquo; si &egrave; dato il maggior peso al primo membro, mentre dovrebbe essere dato al secondo: Marx &egrave; essenzialmente uno &ldquo;storicista&rdquo; ecc. &raquo; (<a href='http://gramscisource.org/quaderno/4/nota/11' target='_blank' class='link-to-note'>Q 4, 11</a>, 433). G. riprende altre volte il discorso sulle origini settecentesche del termine e sui suoi significati pi&ugrave; recenti: &laquo;Il termine di &ldquo;materialismo&rdquo; occorre in certi periodi della storia della cultura&raquo; e lo si deve intendere &laquo;non nel significato tecnico filosofico stretto, ma nel significato che prese dalle polemiche culturali dell'Enciclopedia. Si chiam&ograve; materialismo ogni modo di pensare che escludesse la trascendenza religiosa e quindi in realt&agrave; tutto il panteismo e l'immanentismo e infine, pi&ugrave; modernamente, ogni forma di realismo politico. Nelle polemiche anche odierne dei cattolici si trova spesso usata la parola in questo senso: &egrave; materialismo ogni modo di pensare che non sia &ldquo;spiritualismo&rdquo; in senso stretto, cio&egrave; spiritualismo religioso: quindi tutto lo hegelismo e in generale la filosofia classica tedesca, oltre all'enciclopedismo e illuminismo francese. Cos&igrave;, nella vita sociale, si chiama &ldquo;materialismo&rdquo; tutto ci&ograve; che tende a trovare in questa terra, e non in paradiso, il fine della vita&raquo; (<a href='http://gramscisource.org/quaderno/8/nota/211' target='_blank' class='link-to-note'>Q 8, 211</a>, 1069). Si riferisce particolarmente all'Ottocento la successiva stesura dello stesso passo, in Q 11: &laquo;Il termine di &ldquo;materialismo&rdquo; nel primo cinquantennio del secolo XIX occorre intenderlo non solo nel significato tecnico filosofico stretto, ma nel significato pi&ugrave; estensivo che venne assumendo polemicamente nelle discussioni sorte in Europa col sorgere e lo svilupparsi vittorioso della cultura moderna&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1408). G., pi&ugrave; che il materialismo francese, deplora il materialismo volgare nella versione positivistica, ma soprattutto nella versione sociologizzante e deterministica del marxismo (Bucharin). Anche il materialismo storico, nel Saggio popolare, &laquo;&egrave; confuso col materialismo volgare, con la metafisica della &ldquo;materia&rdquo; che non pu&ograve; non essere eterna e assoluta&raquo; (<a href='http://gramscisource.org/quaderno/4/nota/40' target='_blank' class='link-to-note'>Q 4, 40</a>, 466). La nota &egrave; riportata in <a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1489 con qualche variante: &laquo;Perci&ograve; avviene anche che la stessa filosofia della prassi tende a diventare una ideologia nel senso deteriore, cio&egrave; un sistema dogmatico di verit&agrave; assolute ed eterne&raquo;, con quel che segue. La stessa struttura vi &egrave; considerata sinonimo di materia. Perci&ograve; in G. il materialismo &egrave; talvolta assimilato al meccanicismo: &laquo;il materialismo storico meccanico non considera la possibilit&agrave; di errore, ma assume ogni atto politico come determinato dalla struttura, immediatamente, cio&egrave; come riflesso di una reale e permanente (nel senso di acquisita) modificazione della struttura&raquo; (<a href='http://gramscisource.org/quaderno/7/nota/24' target='_blank' class='link-to-note'>Q 7, 24</a>, 872). E ancora: &laquo;nei nuovi sviluppi del materialismo storico, l'approfondimento del concetto di unit&agrave; della teoria e della pratica non &egrave; ancora che ad una fase iniziale: ancora ci sono dei residui di meccanicismo&raquo; (<a href='http://gramscisource.org/quaderno/8/nota/169' target='_blank' class='link-to-note'>Q 8, 169</a>, 1042). G. usa pi&ugrave; volte l'espressione &laquo;materialismo meccanico&raquo; (<a href='http://gramscisource.org/quaderno/11/nota/20' target='_blank' class='link-to-note'>Q 11, 20</a>, 1420), considerandola come intercambiabile con altre espressioni; ad esempio: &laquo;materialismo filosofico o metafisico o meccanico (volgare)&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1425). Il bersaglio polemico principale &egrave; pur sempre Bucharin. &laquo;Sul &ldquo;Saggio popolare&rdquo;. Il modo con cui &egrave; posto il problema della &ldquo;realt&agrave; oggettiva del mondo esterno&rdquo; &egrave; superficiale ed estraneo al materialismo storico. L'autore non conosce la tradizione cattolica e non sa che proprio la religione sostiene strenuamente questa tesi contro l'idealismo, cio&egrave; la religione cattolica sarebbe in questo caso &ldquo;materialista&rdquo;&raquo; (<a href='http://gramscisource.org/quaderno/7/nota/47' target='_blank' class='link-to-note'>Q 7, 47</a>, 894). Sempre su Bucharin e sui suoi pari: non pochi &laquo;marxisti &ldquo;ufficiali&rdquo;, preoccupati di trovare una &ldquo;filosofia&rdquo; che contenesse il marxismo, l'hanno trovata nelle derivazioni moderne del materialismo filosofico volgare [...] il marxismo si &egrave; confuso con una forma di cultura un po' superiore alla mentalit&agrave; popolare, ma inadeguata per combattere le altre ideologie delle classi colte&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 421-2). Il Saggio popolare fa capire che &laquo;la teoria del materialismo storico sarebbe il materialismo filosofico&raquo; (<a href='http://gramscisource.org/quaderno/4/nota/13' target='_blank' class='link-to-note'>Q 4, 13</a>, 434); infatti, &laquo;nel Saggio popolare la filosofia della praxis non &egrave; una filosofia autonoma e originale, ma la &ldquo;sociologia&rdquo; del materialismo metafisico&raquo; (<a href='http://gramscisource.org/quaderno/11/nota/14' target='_blank' class='link-to-note'>Q 11, 14</a>, 1402). Per reazione al materialismo buchariniano possono aver luogo sconfinamenti idealistici: &laquo;Penso che il Lukacz [Luk&aacute;cs, ndr], scontento delle teorie del Saggio popolare, sia caduto nell'errore opposto: ogni conversione e identificazione del materialismo storico nel materialismo volgare non pu&ograve; che determinare l'errore opposto, la conversione del materialismo storico nell'idealismo o addirittura nella religione&raquo; (<a href='http://gramscisource.org/quaderno/4/nota/43' target='_blank' class='link-to-note'>Q 4, 43</a>, 469; e v. <a href='http://gramscisource.org/quaderno/11/nota/34' target='_blank' class='link-to-note'>Q 11, 34</a>, 1449). In Italia il materialismo storico si presenta sotto l'aspetto di &ldquo;economismo storico&rdquo; in Loria. &laquo;Si pu&ograve; dire anzi che in Italia gran parte di ci&ograve; che si chiama materialismo storico non sia altro che lorianismo&raquo; (<a href='http://gramscisource.org/quaderno/7/nota/13' target='_blank' class='link-to-note'>Q 7, 13</a>, 863). G. considera l'economismo storico una dottrina per cui lo sviluppo economico viene ridotto al subentrare di nuovi strumenti tecnici o ai &laquo;mutamenti di un qualche fattore importante della produzione, dovuto all'introduzione di un nuovo combustibile&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 462). Nell'ipotizzare che la luce del sole si dovrebbe porre alla base del materialismo storico, &laquo;Ardig&ograve; non [ne, ndr] conosceva neanche gli elementi primi&raquo; (<a href='http://gramscisource.org/quaderno/4/nota/6' target='_blank' class='link-to-note'>Q 4, 6</a>, 429). Altre rozzezze ricorrono in diversi contesti: &laquo;tendenze che oggi si direbbero materialistiche (volgari)&raquo; attribuiscono speciale importanza all'&laquo;angolo facciale e ai segni specifici della delinquenza&raquo; (<a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2292). Forse G. pensa qui a Cesare Lombroso. I cattolici non sono da meno: &laquo;Villa Beatrice pu&ograve; chiamarsi il romanzo della filosofia neoscolastica di padre Gemelli, il romanzo del &ldquo;materialismo&rdquo; cattolico, un romanzo della &ldquo;psicologia sperimentale&rdquo; tanto cara ai neoscolastici e ai gesuiti?&raquo; (<a href='http://gramscisource.org/quaderno/6/nota/201' target='_blank' class='link-to-note'>Q 6, 201</a>, 840). Ma il pi&ugrave; rispettabile e, diciamo cos&igrave;, il padre nobile di simili enunciati &egrave; Feuerbach: &laquo;Materialismo e materialismo storico. L'affermazione di Feuerbach: &ldquo;L'uomo &egrave; quello che mangia&rdquo;, pu&ograve; essere, presa in s&eacute;, interpretata variamente. Interpretazione gretta e stolta: cio&egrave; l'uomo &egrave; volta per volta quello che mangia materialmente, cio&egrave; i cibi hanno una immediata influenza determinatrice sul modo di pensare. Ricordare l'affermazione di Amadeo [Bordiga, ndr] che se si sapesse ci&ograve; che un uomo ha mangiato prima di un discorso, per esempio, si sarebbe in grado di interpretare meglio il discorso stesso&raquo; (<a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 883). Prima di insistere sulla cultura popolare, nella sua concordia discorde con la religione, G. attribuisce valore positivo a certo materialismo spontaneo in un contesto storico di movimenti sociali emancipativi e non nega drasticamente alcuni elementi di continuit&agrave; persino con Hegel e con Marx: &laquo;Nella storia della cultura, che &egrave; pi&ugrave; larga della storia della filosofia, ogni volta che la cultura popolare &egrave; affiorata, perch&eacute; si attraversava una fase di rivolgimenti sociali e dalla ganga popolare si selezionava il metallo di una nuova classe, si &egrave; avuta una fioritura di &ldquo;materialismo&rdquo;; viceversa le classi tradizionali si aggrappavano allo spiritualismo. Hegel, a cavallo della Rivoluzione francese e della Restaurazione, ha dialettizzato i due momenti della vita filosofica, materialismo e spiritualismo. I continuatori di Hegel hanno distrutto quest'unit&agrave;, e si &egrave; ritornati al vecchio materialismo con Feuerbach e allo spiritualismo della destra hegeliana. Marx nella sua giovinezza ha rivissuto tutta questa esperienza&raquo;. Nel manoscritto il nome di Feuerbach &egrave; cancellato. La stessa nota prosegue mettendo in risalto, invece, l'aspetto deteriore del materialismo popolare, nella religione e nel senso comune. &laquo;La religione popolare &egrave; crassamente materialista e la religione ufficiale cerca di non allontanarsene troppo, per non staccarsi dalle masse&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424). In <a href='http://gramscisource.org/quaderno/17/nota/18' target='_blank' class='link-to-note'>Q 17, 18</a>, 1921 &egrave; chiamato in causa persino san Tommaso: &laquo;&egrave; interessante la breve recensione della &ldquo;Civilt&agrave; Cattolica&rdquo; del 2 settembre 1933, perch&eacute; mostra come la filosofia di S. Tommaso possa allearsi al materialismo volgare&raquo;. Di regola, il materialismo popolare &egrave; segno di ingenua arretratezza culturale: &laquo;Nel senso comune predominano gli elementi &ldquo;realistici, materialistici&rdquo;, ci&ograve; che non &egrave; in contraddizione con l'elemento religioso, tutt'altro; ma questi elementi sono &ldquo;acritici&rdquo;, &ldquo;superstiziosi&rdquo;&raquo; (<a href='http://gramscisource.org/quaderno/8/nota/173' target='_blank' class='link-to-note'>Q 8, 173</a>, 1045). Il giudizio sul &ldquo;crasso&rdquo; materialismo si fa pi&ugrave; articolato e insieme pi&ugrave; severo in Q 16, dove &egrave; preceduto dalla frase: &laquo;&ldquo;Politicamente&rdquo; la concezione materialistica &egrave; vicina al popolo, al senso comune; essa &egrave; strettamente legata a molte credenze e pregiudizii, a quasi tutte le superstizioni popolari (stregonerie, spiriti, ecc.)&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1861). Un materialismo ipostatizzante la materia caratterizza il senso comune popolare tollerato dalla religione cattolica, che pure essa stessa ipostatizza lo spirito: &laquo;se &egrave; &ldquo;ipostasi&rdquo; quella della religione e dell'idealismo, cio&egrave; astrazione arbitraria non procedimento di distinzione analitica praticamente comodo per ragioni pedagogiche, &egrave; anche &ldquo;ipostasi&rdquo; quella del materialismo volgare che &ldquo;divinizza&rdquo; la materia&raquo; (<a href='http://gramscisource.org/quaderno/4/nota/32' target='_blank' class='link-to-note'>Q 4, 32</a>, 451). G.  propone frequentemente un accostamento tra materialismo e oggettivismo. L'intesa tra religione e cultura popolare si basa infatti, soprattutto, sulla credenza in una realt&agrave; oggettiva separata dalla storia umana e conoscibile come tale: &laquo;Il concetto di oggettivo della filosofia materialistica volgare pare che voglia intendere una oggettivit&agrave; superiore all'uomo, che potrebbe essere conosciuta anche all'infuori dell'uomo: si tratta quindi di una forma banale di misticismo e di metafisicheria&raquo; (<a href='http://gramscisource.org/quaderno/8/nota/177' target='_blank' class='link-to-note'>Q 8, 177</a>, 1049). G. critica severamente la &laquo;concezione di una &ldquo;oggettivit&agrave;&rdquo; esteriore [e meccanica], che corrisponde a una specie di &ldquo;punto di vista del cosmo in s&eacute;&rdquo;, che &egrave; poi quello del materialismo filosofico, del positivismo e di certo scientismo. Ma che cos'&egrave; questo punto di vista, se non un residuo del concetto di dio, appunto nella sua concezione mistica di un &ldquo;dio ignoto&rdquo;?&raquo; (<a href='http://gramscisource.org/quaderno/8/nota/219' target='_blank' class='link-to-note'>Q 8, 219</a>, 1080). Sappiamo che Croce aveva deriso il concetto marxista di struttura come quello di un &ldquo;Dio ascoso&rdquo;. E G. ammette che non pochi marxisti cadono in quell'errore. Il 1&deg; dicembre 1930 scrive infatti a Tatiana: &laquo;Che molti cos&igrave; detti teorici del materialismo storico siano caduti in una posizione filosofica simile a quella del teologismo medioevale e abbiano fatto della &ldquo;struttura economica&rdquo; una specie di &ldquo;dio ignoto&rdquo; &egrave; forse dimostrabile; ma cosa significherebbe? Sarebbe come se si volesse giudicare la religione del papa e dei gesuiti e si parlasse delle superstizioni dei contadini bergamaschi&raquo; (LC 369).</p><h2>GIUSEPPE PRESTIPINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bordiga, Amadeo'>Bordiga, Amadeo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bucharin, Nikolaj Ivanovic&yuml;'>Bucharin, Nikolaj Ivanovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Caso'>Caso</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura popolare'>Cultura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Feuerbach, Ludwig'>Feuerbach, Ludwig</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Idealismo'>Idealismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Loria, Achille'>Loria, Achille</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marxismo'>Marxismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materia'>Materia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo storico'>Materialismo storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oggettivit&agrave;'>Oggettivit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Senso comune'>Senso comune</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spirito, spiritualismo'>Spirito, spiritualismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Struttura'>Struttura</a></body></html>