<html><head><title>Gramsci Dictionary: Ustica</title></head><body><h1>Ustica</h1><p> Il confino a Ustica (dal 7 dicembre 1926 al 20 gennaio 1927) &egrave; per G. un'esperienza relativamente positiva, per l'amenit&agrave; dei paesaggi, foriera di spunti interessanti, e per la possibilit&agrave; di girare respirando la salubre aria del mare. Il viaggio per raggiungere l'isola &egrave; poco &laquo;confortevole&raquo;, ma &laquo;ricco di motivi diversi, da quelli shakespeariani a quelli farseschi&raquo; (LC 8, a Tania, 9 dicembre 1926). Anche il viaggio da Ustica a Milano, con transito in varie carceri, &egrave; &laquo;istruttivo&raquo;, come &laquo;una lunghissima cinematografia&raquo; (LC 41, a Tania e Giulia, 12 febbraio 1927). A Ustica su 1.300 abitanti (1.600 in LC 18, a Tania, 19 dicembre 1926 e in LC 23, a Sraffa, 21 dicembre 1926) circa 600 sono &laquo;coatti comuni&raquo; ovvero &laquo;criminali parecchie volte recidivi&raquo; (LC 8, a Tania, 9 dicembre 1926). La loro non-vita e non-ancora-morte ricorda a G. la novella di Kipling Una strana cavalcata. I confinati vivono dell'assegno governativo, che chiamano &laquo;mazzetta&raquo; (LC 18, a Tania, 19 dicembre 1929) e spendono per il vino (i magri pasti portano infatti all'&laquo;alcolismo pi&ugrave; depravato in brevissimo tempo&raquo;) e giocando a carte, diventando facili vittime dell'usura. La loro vita &egrave; &laquo;primitiva ed elementare&raquo;: in loro le &laquo;passioni raggiungono, con rapidit&agrave; spaventosa, i culmini della pazzia&raquo;, ma anche tra gli intellettuali passano &laquo;raffiche improvvise di follia assurda&raquo; (LC 32, a Tania, 7 gennaio 1927). G. si ritrova invece con confinati politici che rappresentano &laquo;tutta la gamma dei partiti e della preparazione culturale&raquo; (LC 22, a Sraffa, 21 dicembre 1926) e con cui organizza corsi di cultura generale che potessero salvare dai grandissimi &laquo;pericoli di demoralizzazione&raquo; (LC 28, a Sraffa, 2 gennaio 1927). La psicologia dominante dell'isola appare quella che ha per base &laquo;l'economia del soldo&raquo;, che &laquo;conosce solo l'addizione e la sottrazione delle singole unit&agrave;&raquo; (LC 78, a Tania, 25 aprile 1927). La popolazione indigena siciliana risulta molto ospitale e cortese. Nel tempo G. si render&agrave; conto in definitiva che il confino a Ustica era &laquo;ancora una specie di paradiso della libert&agrave; personale in confronto alla condizione di carcerato&raquo; (LC 372, alla madre, 15 dicembre 1930).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sraffa, Piero'>Sraffa, Piero</a></body></html>