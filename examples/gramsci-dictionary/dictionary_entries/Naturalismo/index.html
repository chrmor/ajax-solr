<html><head><title>Gramsci Dictionary: Naturalismo</title></head><body><h1>Naturalismo</h1><p> &laquo;Naturalismo&raquo; ha nei Q due diverse accezioni. Da un lato il termine, abbinato a &laquo;materialismo&raquo;, &egrave; usato per indicare vecchie e nuove forme di &laquo;immanenza&raquo;, di &laquo;reazione al trascendente cattolico&raquo; come &laquo;lo spiritismo e la magia&raquo; rinascimentali (<a href='http://gramscisource.org/quaderno/17/nota/3' target='_blank' class='link-to-note'>Q 17, 3</a>, 1909); dall'altro esso indica prevalentemente l'omonima corrente letteraria francese assurta a simbolo del progressivo avvicinamento al reale avviato gi&agrave; con il Rinascimento (<a href='http://gramscisource.org/quaderno/5/nota/104' target='_blank' class='link-to-note'>Q 5, 104</a>, 633), oltre che della rivoluzionaria rottura ottocentesca con la concezione aristocratica della letteratura. Per queste sue prerogative il &laquo;naturalismo francese moderno&raquo; costituisce per G. il metro di misura con cui valutare l'atteggiamento dei veristi italiani e denunciarne i limiti. Di fronte all'&laquo;atteggiamento di fredda impassibilit&agrave; scientifica e fotografica&raquo; con cui in Italia si era tradotta, &laquo;pi&ugrave; razionalmente che dallo Zola&raquo; (<a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943), la pretesa naturalistica dell'obiettivit&agrave; sperimentale, G. non esclude che esso possa derivare dai fondamenti stessi della poetica naturalista: commentando la recensione di Giulio Marzot al romanzo di Lina Pietravalle, Le catene, egli si chiede infatti &laquo;se il naturalismo francese non contenesse in germe la posizione ideologica che poi ha grande sviluppo nel naturalismo o realismo provinciale italiano e specialmente nel Verga: il popolo della campagna &egrave; visto con &ldquo;distacco&rdquo; come &ldquo;natura&rdquo; estrinseca allo scrittore, come spettacolo naturale&raquo; (<a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688). Non ha dubbi, per&ograve;, nell'attribuirne la responsabilit&agrave; alle costitutive carenze della cultura e della letteratura italiane, al fatto cio&egrave;, come sente il bisogno di puntualizzare a conclusione della nota stessa, che &laquo;in Italia il motivo &ldquo;naturalistico&rdquo; si innest&ograve; in una posizione ideologica preesistente, come si vede nei Promessi Sposi del Manzoni, in cui esiste lo stesso &ldquo;distacco&rdquo; dagli elementi popolari, distacco appena velato da un benevolo sorriso ironico e caricaturale&raquo; (<a href='http://gramscisource.org/quaderno/6/nota/9' target='_blank' class='link-to-note'>ibid.</a>).</p><h2>MARINA PALADINI MUSITELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Manzoni, Alessandro'>Manzoni, Alessandro</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Verga, Giovanni'>Verga, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Verismo'>Verismo</a></body></html>