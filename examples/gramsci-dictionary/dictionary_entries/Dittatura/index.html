<html><head><title>Gramsci Dictionary: Dittatura</title></head><body><h1>Dittatura</h1><p> Il lemma compare gi&agrave; nella riflessione precarceraria e assume un significato di notevole importanza dal punto di vista politico soprattutto in rapporto agli eventi che seguirono la conquista del potere da parte dei bolscevichi. Commentando sul &ldquo;Grido del Popolo&rdquo; lo scioglimento dell'Assemblea costituente deciso dal Comitato centrale esecutivo dei soviet il 19 gennaio 1919, G. sottolineava come tale decisione non si configurasse come &laquo;un episodio di violenza giacobina&raquo;, in quanto la Costituente rappresentava tendenze ancora poco chiare delle forze rivoluzionarie operanti prima dell'Ottobre. Al contrario, le forze veramente rivoluzionarie dopo l'Ottobre &laquo;stanno elaborando spontaneamente, liberamente, secondo la loro natura intrinseca, le forme rappresentative attraverso le quali la sovranit&agrave; del proletariato dovr&agrave; esercitarsi&raquo;. Tali forme erano i soviet, non la Costituente, che si presentava con i caratteri di un parlamento &laquo;eletto secondo i sistemi delle democrazie occidentali&raquo;. Quindi lo scioglimento della Costituente poteva essere inteso come atto violento, giacobino, soltanto dalle forze borghesi. Invece &laquo;una minoranza che &egrave; sicura di diventare maggioranza assoluta, se non addirittura la totalit&agrave; dei cittadini, non pu&ograve; essere giacobina, non pu&ograve; avere come programma la dittatura perpetua. Essa esercita provvisoriamente la dittatura per permettere alla maggioranza effettiva di organizzarsi, di rendersi cosciente delle intrinseche sue necessit&agrave;, e di instaurare il suo ordine all'infuori di ogni apriorismo, secondo le leggi spontanee di questa necessit&agrave;&raquo;. Per cui, concludeva G., nonostante le forme esteriori, lo scioglimento della Costituente andava considerato come un &laquo;episodio di libert&agrave;&raquo; (Costituente e Soviety, in CF 602-3). Dittatura, quindi, come momento di transizione verso un ordine superiore, un ordine nuovo; a questa dittatura si contrappone, invece, la &ldquo;dittatura perpetua&rdquo;, ossia un regime nel quale una minoranza assume il dominio sulla maggioranza esercitandolo anche, e soprattutto, con lo strumento della forza (&egrave; per G. il caso delle dittature borghesi). Nei Q il lemma &laquo;dittatura&raquo; compare in stretta connessione con il concetto di egemonia, soprattutto nei luoghi in cui G. definisce lo Stato. Descrivendo &laquo;una funzione tipo &ldquo;Piemonte&rdquo; nelle rivoluzioni passive&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1823), G. fa presente che in quel caso uno Stato si &egrave; sostituito &laquo;ai gruppi sociali locali nel dirigere una lotta di rinnovamento&raquo; (<a href='http://gramscisource.org/quaderno/15/nota/59' target='_blank' class='link-to-note'>ibid.</a>). Ci&ograve; ha determinato, all'interno di tali gruppi sociali, l'applicazione di una funzione di &laquo;&ldquo;dominio&rdquo;&raquo; e non di &laquo;direzione&raquo; (qui G. scrive &laquo;dirigenza&raquo;): &laquo;dittatura senza egemonia&raquo; (<a href='http://gramscisource.org/quaderno/15/nota/59' target='_blank' class='link-to-note'>ibid.</a>). Era mancata la capacit&agrave; di direzione di un gruppo sociale sulle altre forze potenziali alleate, con le quali si doveva mirare a potenziare l'intero movimento di rinnovamento, radicalizzandolo sulla base del modello giacobino. &Egrave; impropria, partendo da questo esempio storico, secondo G., una definizione dello Stato che non tenga conto della decisiva distinzione &laquo;tra societ&agrave; civile e societ&agrave; politica, tra dittatura ed egemonia&raquo; (<a href='http://gramscisource.org/quaderno/10b/nota/7' target='_blank' class='link-to-note'>Q 10 II, 7</a>, 1245), tra dominio e direzione. Machiavelli per primo aveva compreso che le questioni della &laquo;grande politica&raquo;, ossia della creazione e del mantenimento di nuovi Stati, passano attraverso l'analisi del nesso fra dittatura ed egemonia. Infatti nel Principe affronta il concetto di dittatura, &laquo;momento dell'autorit&agrave; e dell'individuo&raquo; (<a href='http://gramscisource.org/quaderno/13/nota/5' target='_blank' class='link-to-note'>Q 13, 5</a>, 1564), mentre nei Discorsi &laquo;quello dell'egemonia (momento dell'universale e della libert&agrave;)&raquo; (<a href='http://gramscisource.org/quaderno/13/nota/5' target='_blank' class='link-to-note'>ibid.</a>). Ma anche nel Principe vi sono accenni all'egemonia &laquo;o consenso&raquo;, insieme alle osservazioni sull'autorit&agrave; e sulla forza, ossia sulla dittatura. Per cui le forme di Stato ipotizzate da Machiavelli, il principato e la repubblica, non si presentano come una coppia di opposti quanto piuttosto come realizzazioni concrete dei due momenti dell'autorit&agrave;, o individualit&agrave;, o dittatura, da un lato, e della libert&agrave;, o universalit&agrave;, o egemonia, dall'altro. D'altronde, secondo G., per Machiavelli il principato &egrave; &laquo;il periodo dittatoriale che caratterizza gli inizi di ogni nuovo tipo di Stato&raquo; (<a href='http://gramscisource.org/quaderno/11/nota/5' target='_blank' class='link-to-note'>Q 11, 5</a>, 1370). Ma in ogni tipo di Stato al momento della dittatura &egrave; associato quello del funzionamento ideologico ed economico; lo Stato, fa presente G., va compreso nella sua interezza: &laquo;Nella politica l'errore avviene per una inesatta comprensione di ci&ograve; che &egrave; lo Stato (nel significato integrale: dittatura + egemonia)&raquo; (<a href='http://gramscisource.org/quaderno/6/nota/155' target='_blank' class='link-to-note'>Q 6, 155</a>, 810-1). Questa &laquo;inesatta comprensione&raquo; ha avuto spazio anche all'interno del marxismo, specialmente da parte di Trockij e della sua insistenza sul concetto di rivoluzione permanente (<a href='http://gramscisource.org/quaderno/6/nota/155' target='_blank' class='link-to-note'>ibid.</a>). L'inefficacia dell'applicazione di questa &laquo;cosa astratta, da gabinetto scientifico&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54), si manifest&ograve; sia nel 1905 sia in seguito; nel medesimo errore non incorsero, invece, coloro che la impiegarono &laquo;nella sua forma storica, concreta, vivente, adatta al tempo e al luogo&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>), intuendo che bisognava trasformarla in &laquo;alleanza tra due classi con l'egemonia della classe urbana&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). G. puntualizza ancor di pi&ugrave; nel Testo C (v. anche per un ulteriore chiarimento <a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566-7), in cui scrive che proprio lo sviluppo del concetto di egemonia conduce a sostanziali cambiamenti nell'azione dei partiti politici, cambiamenti che hanno origine dalla &laquo;lotta contro la teoria della cos&igrave; detta rivoluzione permanente, cui si contrapponeva il concetto di dittatura democratico-rivoluzionaria&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1596). Per tornare allo Stato &ldquo;integrale&rdquo;, va notato che grazie ad esso G. si sottrae all'alternativa fra liberalismo e fascismo, all'alternativa, cio&egrave;, fra Croce e Gentile. A Croce, che propone il mantenimento della distinzione organica fra societ&agrave; politica e societ&agrave; civile, fra dittatura ed egemonia, affidando agli intellettuali, ovviamente quelli appartenenti al blocco urbano-rurale in grado di esercitare la loro &laquo;dittatura di ferro&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1980) nel contesto di un regime liberaldemocratico, l'esercizio dell'egemonia e quindi la ricerca del consenso, G. oppone un netto rifiuto, proprio perch&eacute; l'ottica crociana non prevede l'utilizzazione, da parte della classe che vuol porsi come dirigente sulla societ&agrave;, di tutti quegli strumenti che si acquisiscono anche per mezzo di compromessi, che salvaguardino il potere politico di tale classe soprattutto nei momenti di crisi. A Gentile, che identifica societ&agrave; politica e societ&agrave; civile, nel senso che &laquo;egemonia e dittatura sono indistinguibili, la forza &egrave; consenso senz'altro&raquo; (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 691), G. fa notare che tale indistinzionismo ha come esito ultimo uno Stato tutt'altro che &ldquo;integrale&rdquo;, il quale abbisogna di una ricca articolazione delle sovrastrutture, e rigetta ogni riduzione di queste ultime al governo-forza e alla dittatura. Quello che propone Gentile &egrave; uno Stato nel quale i partiti, i sindacati, le associazioni di cultura sono incorporati nell'attivit&agrave; statale, essendo state abolite legalmente; si tratta della forma contemporanea, sostiene G., della dittatura, in cui &laquo;l'accentramento legale di tutta la vita nazionale nelle mani del gruppo dominante diventa &ldquo;totalitario&rdquo;&raquo; (<a href='http://gramscisource.org/quaderno/25/nota/4' target='_blank' class='link-to-note'>Q 25, 4</a>, 2287). In <a href='http://gramscisource.org/quaderno/3/nota/56' target='_blank' class='link-to-note'>Q 3, 56</a>, 337 si incontra una definizione ancora pi&ugrave; puntuale di dittatura, &laquo;cio&egrave; un potere non limitato da leggi fisse e scritte&raquo;. La definizione &egrave; usata da G. a proposito delle Costituzioni approvate durante la Rivoluzione francese, la pi&ugrave; radicale delle quali, quella del 1793, non fu applicata in attesa del superamento della fase dell'emergenza dovuta alla guerra. Ci&ograve; avvenne, secondo G., affinch&eacute; i nemici della rivoluzione non sfruttassero la Costituzione in chiave controrivoluzionaria, e per questo fu necessaria la dittatura. Anche in questo caso, come in quello dello scioglimento della Costituente nel 1919, si tratta di dittature temporanee e transitorie aventi come obiettivo la difesa delle conquiste rivoluzionarie. In entrambe le circostanze &egrave; il fatto della guerra esterna a determinare le scelte dittatoriali. A questi esempi di dittatura temporanea esercitata da gruppi progressivi anche se in minoranza G. fa seguire, nell'ambito della discussione del concetto di capo carismatico elaborato da Michels, quello della dittatura di una sola persona, prendendo spunto dalle parole pronunciate da Lassalle agli operai renani: &laquo;noi dobbiamo [...] di tutte le nostre volont&agrave; disperse foggiare un martello e metterlo nelle mani di un uomo la cui intelligenza, il carattere e l'attaccamento ci siano una garanzia che colpisca energicamente. [...] Era il martello del dittatore&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 232). Questa figura, per&ograve;, non veniva incontro alle esigenze di democrazia (neanche &laquo;un simulacro di democrazia&raquo;) richieste dalle masse e fu soppiantata dal capo carismatico incarnato da Jaur&egrave;s e Bebel. A G. sembra che, in ogni caso, il pi&ugrave; fulgido esempio di capo carismatico sia Mussolini, che facendo divenire materia storicamente attiva l'assioma &laquo;il partito sono io&raquo; ridusse nella sua persona sia il ruolo di &laquo;capo universale di un grande partito&raquo; sia quello di &laquo;capo unico di un grande Stato&raquo; (<a href='http://gramscisource.org/quaderno/2/nota/75' target='_blank' class='link-to-note'>ivi</a>, 232-3): in questo caso, quindi, capo carismatico pi&ugrave; dittatore danno vita alla dittatura di una sola persona. Altri esempi di dittature su cui G. si sofferma sono quelle militari. Nella situazione di un regime parlamentare-borghese, in presenza dell'azione di un partito che vuol conquistare il potere senza averne le capacit&agrave; egemoniche (scarse forze intellettuali da attivare nella costruzione del consenso), a tale partito si offre come soluzione una dittatura militare. Una dittatura di tal genere poggia su un lavoro di costruzione di un partito che abbia come proprio nucleo &laquo;cellule attive fra gli ufficiali dell'esercito&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1636). Poich&eacute; il discorso gramsciano su questo aspetto della dittatura militare &egrave; riferito alla Francia, G. stesso ne indica come alternativa storicamente verificata &laquo;lo sviluppo del giacobinismo&raquo; che &laquo;ha trovato il suo &ldquo;perfezionamento&rdquo; giuridico-costituzionale nel regime parlamentare&raquo; (<a href='http://gramscisource.org/quaderno/13/nota/37' target='_blank' class='link-to-note'>ibid.</a>), pur tenendo presente che proprio i limiti di classe della politica dei giacobini scateneranno quelle forze elementari &laquo;che solo una dittatura militare sarebbe riuscita a contenere&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2030). Un esempio analogo a quello della Francia del 1793 &egrave; proposto dal dissidio Pisacane-Garibaldi all'interno del Partito d'Azione agli inizi del Risorgimento. Gi&agrave; in un Testo A (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 43) G. aveva avuto modo di fare riferimento, seppure di passaggio, agli &laquo;errori militari gravissimi&raquo; (definiti &laquo;errori politici e militari irreparabili&raquo; nel Testo C in <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2014) commessi da Pisacane &laquo;come l'opposizione alla dittatura militare di Garibaldi nella Repubblica Romana&raquo;. Articolando compiutamente il ragionamento (<a href='http://gramscisource.org/quaderno/7/nota/92' target='_blank' class='link-to-note'>Q 7, 92</a>, 920-1), G. nota come gli atteggiamenti pratici di Pisacane fossero condizionati dal &laquo;concetto strategico della guerra d'insurrezione nazionale&raquo;. Questo condizionamento si manifest&ograve; pienamente con &laquo;l'avversione di Pisacane a Garibaldi durante la Repubblica Romana&raquo;. Le ipotesi formulate da G. nel tentativo di comprendere i motivi dell'avversione di Pisacane sono diverse: sicuramente un'avversione di principio alla dittatura militare, ma anche un'avversione nel merito a quella specifica dittatura militare che, secondo Pisacane, avrebbe avuto vaghi caratteri nazionali ma neanche un minimo di quel contenuto sociale che egli avrebbe voluto dare alla sua guerra d'insurrezione nazionale. Comunque, per G. Pisacane sbagli&ograve; perch&eacute; la dittatura militare di Garibaldi &laquo;in regime di Repubblica gi&agrave; instaurata, con un governo mazziniano in funzione&raquo;, non era n&eacute; vaga n&eacute; indeterminata, avendo le caratteristiche di &laquo;un governo di salute pubblica, di carattere pi&ugrave; strettamente militare&raquo;. Al dunque, secondo G., l'avversione era determinata dai pregiudizi ideologici di Pisacane nei confronti della Rivoluzione francese, che non gli consentirono di cogliere la specificit&agrave; della dittatura militare di Garibaldi, che aveva gli stessi obiettivi di difesa delle conquiste repubblicane perseguiti dai giacobini nel 1793. Oltre alla dittatura militare G. analizza la dittatura di un partito avvalendosi dell'esempio fornito dall'Inghilterra. Qui, traendo spunto dalla lettura di un articolo del 1930 sul sistema di governo inglese, G. nota che &laquo;non si pu&ograve; parlare di regime parlamentare&raquo;, ma di &laquo;dittatura di partito&raquo; (<a href='http://gramscisource.org/quaderno/6/nota/40' target='_blank' class='link-to-note'>Q 6, 40</a>, 714) in quanto il parlamento non esercita alcun tipo di controllo sull'esecutivo e sulla burocrazia; inoltre non si tratta neanche di una dittatura di partito organica bens&igrave; inorganica in quanto, essendo due i partiti ad agire, &laquo;il potere oscilla tra partiti estremi&raquo; (<a href='http://gramscisource.org/quaderno/6/nota/40' target='_blank' class='link-to-note'>ibid.</a>). Ci&ograve; determina uno scontro fra il partito di governo, che fa promesse agli elettori per accaparrarsene i voti a ogni tornata elettorale, e il partito d'opposizione, che di fatto persegue lo stesso obiettivo, ma &laquo;screditando il governo&raquo; (<a href='http://gramscisource.org/quaderno/6/nota/40' target='_blank' class='link-to-note'>ibid.</a>). Secondo l'autore dell'articolo che G. sta commentando, l'origine di tale dittatura di partito va rinvenuta &laquo;nel sistema elettorale senza ballottaggio e specialmente senza proporzionale&raquo; (<a href='http://gramscisource.org/quaderno/6/nota/40' target='_blank' class='link-to-note'>ivi</a>, 715). A questa causa G. ne aggiunge un'altra, ossia l'esistenza nel governo di un gruppo ristretto che esercita una funzione di dominio sull'intero gabinetto con, in pi&ugrave;, &laquo;una personalit&agrave; che esercita una funzione bonapartista&raquo; (<a href='http://gramscisource.org/quaderno/6/nota/40' target='_blank' class='link-to-note'>ibid.</a>); in uno dei sistemi parlamentari apparentemente pi&ugrave; affidabili, come quello inglese, si &egrave; dunque potenzialmente in presenza di una situazione di dittatura senza egemonia che rappresenta l'anticamera di uno sconfinamento possibile nel bonaparti smo, una delle varianti della dittatura di una sola persona.</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bonapartismo'>Bonapartismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Capo carismatico'>Capo carismatico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Consenso'>Consenso</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Direzione'>Direzione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dominio'>Dominio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gentile, Giovanni'>Gentile, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grande politica, piccola politica'>Grande politica, piccola politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Totalitario'>Totalitario</a></body></html>