<html><head><title>Gramsci Dictionary: Astensionismo</title></head><body><h1>Astensionismo</h1><p> In questa espressione rientra sia la posizione della Chiesa di fronte allo Stato italiano, sia la posizione &ldquo;economicista&rdquo; del sindacalismo rivoluzionario (&laquo;sindacalismo teorico&raquo;), sia la posizione di Bordiga, bench&eacute; su questi non vi siano riferimenti espliciti. Pu&ograve; essere il prodotto di una forma di scolastica o di una filosofia positivistica. Ma soprattutto esso &egrave; una forma di economicismo(per G. &laquo;economismo&raquo;) e di sottovalutazione della politica. Per l'autore dei Q all'economismo &laquo;appartengono tutte le forme di astensionismo elettorale&raquo;, di cui esempio tipico &egrave; &laquo;l'astensionismo dei clericali italiani dopo il 1870, dopo il 1900 sempre pi&ugrave; attenuato, fino al 1919 e alla formazione del Partito popolare&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1591). Il movimento di David Lazzaretti poteva essere vincolato al non expedit del Vaticano e mostr&ograve; al governo &laquo;quale tendenza sovversiva-popolare elementare poteva nascere tra i contadini in seguito all'astensionismo politico clericale&raquo; (<a href='http://gramscisource.org/quaderno/25/nota/1' target='_blank' class='link-to-note'>Q 25, 1</a>, 2280). Altro esempio di astensionismo cattolico &egrave; l'esperienza di Maurras e dell'Action fran&#231;aise, sulla quale l'analisi di G. evidenzia come fosse &laquo;condannata al marasma, al crollo, all'abdicazione nel momento risolutivo&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1647). Infatti, l'astensionismo cattolico ha tratti di somiglianza con le teorie catastrofiste di certo economicismo e sindacalismo, giacch&eacute; entrambe le correnti aspettano il collasso dello Stato liberale: &laquo;ogni astensionismo politico in generale e non solo quello parlamentare si basa su una simile concezione meccanicamente catastrofica: la forza dell'avversario croller&agrave; matematicamente se con metodo rigorosamente intransigente lo si boicotter&agrave; nel campo governativo&raquo; (<a href='http://gramscisource.org/quaderno/13/nota/37' target='_blank' class='link-to-note'>ibid.</a>). Il sindacalismo rivoluzionario in Francia esprime il fatto che &laquo;in realt&agrave; l'astensionismo elettorale e l'economismo dei sindacalisti sono l'apparenza &ldquo;intransigente&rdquo; dell'abdicazione di Parigi al suo ruolo di testa rivoluzionaria della Francia, sono l'espressione di un piatto opportunismo seguito al salasso del 1871&raquo; (<a href='http://gramscisource.org/quaderno/13/nota/37' target='_blank' class='link-to-note'>ivi</a>, 1648).</p><h2>MARCOS DEL ROIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Action fran&#231;aise'>Action fran&#231;aise</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bordiga, Amadeo'>Bordiga, Amadeo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cattolici'>Cattolici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economismo'>Economismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intransigenza-tolleranza'>Intransigenza-tolleranza</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parlamento'>Parlamento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito popolare'>Partito popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sindacalismo teorico'>Sindacalismo teorico</a></body></html>