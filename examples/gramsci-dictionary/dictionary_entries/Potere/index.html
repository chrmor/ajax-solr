<html><head><title>Gramsci Dictionary: Potere</title></head><body><h1>Potere</h1><p> Sono numerosi i passi dei Q in cui G. usa espressioni come &laquo;presa del potere&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 53), &laquo;andata al potere&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2011), &laquo;conquista del potere&raquo; (<a href='http://gramscisource.org/quaderno/7/nota/83' target='_blank' class='link-to-note'>Q 7, 83</a>, 915) o &laquo;lotta per il potere&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 456), tutte in riferimento all'ascesa della borghesia come classe dirigente negli Stati europei o per descrivere la conquista dei moderati dell'Unit&agrave; d'Italia nel Risorgimento. Seguendo questo uso comune del termine G. precisa le condizioni dell'&laquo;esercizio del potere governativo&raquo; (<a href='http://gramscisource.org/quaderno/13/nota/31' target='_blank' class='link-to-note'>Q 13, 31</a>, 1627): &laquo;una classe gi&agrave; prima di andare al potere pu&ograve; essere &ldquo;dirigente&rdquo; (e deve esserlo): quando &egrave; al potere diventa dominante ma continua ad essere anche &ldquo;dirigente&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41). La conquista del potere si configura quindi come il passaggio da una funzione dirigente a una anche dominante, ovvero come il momento della coercizione da parte di una &laquo;forza politica efficiente dal punto di vista dell'esercizio del potere governativo&raquo; (<a href='http://gramscisource.org/quaderno/13/nota/31' target='_blank' class='link-to-note'>Q 13, 31</a>, 1627). &Egrave; secondo questo schema che G. rileva che &laquo;conquista del potere e affermazione di un nuovo mondo produttivo sono inscindibili&raquo; (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 132). G. recepisce anche, almeno in parte, la concezione weberiana del potere quando, commentando un passo di Economia e societ&agrave; riportato in un articolo di Michels, ricorda come il partito politico sia &laquo;una associazione spontanea di propaganda e d'agitazione, che tende al potere per procurare cos&igrave; ai suoi aderenti attivi (militanti) possibilit&agrave; morali e materiali per realizzare fini oggettivi o vantaggi personali&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 230).</p><h2>MICHELE FILIPPINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Coercizione'>Coercizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Direzione'>Direzione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dominio'>Dominio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Weber, Max'>Weber, Max</a></body></html>