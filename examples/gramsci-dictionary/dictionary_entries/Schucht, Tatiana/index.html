<html><head><title>Gramsci Dictionary: Schucht, Tatiana</title></head><body><h1>Schucht, Tatiana</h1><p> &laquo;Tania &egrave; proprio una bravissima ragazza. Perci&ograve; io le ho dato parecchi tormenti&raquo; (LC 74, a Julca, 18 aprile 1927). Fin da subito G. riconosce la natura del suo rapporto con Tatiana Schucht (1888-1943), sorella di sua moglie Giulia e destinataria della maggior parte delle lettere che escono dalla prigione e dovranno poi essere trasmesse anche ad altre persone, prime fra tutte la stessa Giulia e Piero Sraffa. A dispetto del passato prossimo con cui G. descrive la situazione, i tormenti emotivi e materiali che infligger&agrave; a Tania sono, nel 1927, appena all'inizio. Come Giulia, anche Tania non pu&ograve; essere considerata una voce in senso proprio, ma &egrave; evidente che molte delle pi&ugrave; citate e famose espressioni delle LC sono contenute in pagine che iniziano con &laquo;Cara Tania&raquo;, dal celeberrimo &laquo;f&uuml;r ewig&raquo; (LC 55, 19 marzo 1927) alla altrettanto nota metafora del naufragio e del cannibalismo (LC 692, 6 marzo 1933). Tania, insomma, da un punto di vista epistolografico, &egrave; un &ldquo;tu&rdquo; complesso, che riveste cio&egrave; le pi&ugrave; svariate funzioni: dal mantenimento del legame affettivo e informativo con l'esterno al soddisfacimento di alcune necessit&agrave; assistenziali di base, sanitarie e di approvvigionamento librario in particolare; dall'interlocuzione intellettuale e teorica al sostegno psicologico; dalla mediazione politica alla custodia del lascito epistolare in costruzione; dalla possibilit&agrave; per G. di esprimere la propria dimensione sentimentale alla possibilit&agrave; di manifestare una vocazione pedagogico-paternalistica (Natoli 1997). La giovane biologa sovietica, insomma, rimasta in Italia per assistere il cognato detenuto, mentre l'intera famiglia Schucht era residente a Mosca, &egrave; il ganglio fondamentale dell'intero percorso di scrittura delle lettere gramsciane. Al di l&agrave; del profilo che di Tania si pu&ograve; ricostruire attraverso le sue lettere e la sua vita &ndash; il profilo di una ragazza tendente all'autoisolamento e votata a una forma di amore disinteressato per il prossimo &ndash;, il ritratto di Tania che emerge dalle lettere gramsciane risente della generale concezione che G. ha delle donne e anche della sovrapposizione che coinvolge le figure di Tania e di Giulia nella sua mente di detenuto. &laquo;Carissima Tania, scrivi tu a Giulia per me. Eppoi: le mandi ancora queste mie lettere? Esse sono scritte non solo per te: n&eacute; io riesco sempre a pensare a te come distaccata da Giulia. Come potrei altrimenti essere cos&igrave; insistente nel darti tanti fastidi? Che sarebbero fastidi, poi, se in te non ci fosse qualcosa di Giulia e io non pensassi a te in una con Giulia. Vedi? &egrave; una specie di pirandellismo epistolare&raquo; (LC 207-8, 27 agosto 1928). Qui e in altri punti G. dichiara apertamente l'esistenza di anditi di identificazione fra le due donne, che sono poi tra le pi&ugrave; intime ragioni della devozione di Tania a G., tra le pi&ugrave; impronunciabili cause della sua difficolt&agrave; a costruirsi una vita propria. Anche nelle formule di saluto e nell'uso dei vocativi G. utilizza le stesse espressioni per Giulia e per Tania. Sebbene G. riconosca a Tania sollecitudine e impegno nel rispondere alle sue richieste, non esita tuttavia a rivolgersi a lei in modo sempre pi&ugrave; pressante, grazie anche al riserbo che Tania mostra nel non sottolineare mai lo sforzo che tale sollecitudine le richiede. All'abnegazione della cognata G. risponde costantemente con forme di autoritarismo, paternalismo e innalzamento dell'aspettativa di assistenza, ma soprattutto risponde rivolgendole l'imperativo di eseguire unicamente i mandati che le affida, senza prendere nessuna iniziativa personale. Le iniziative personali assunte in alcuni casi da Tania sono continuamente oggetto di rimprovero (&laquo;Mi hai messo in un imbarazzo serio, pi&ugrave; serio di ci&ograve; che tu puoi pensare nel tuo, dir&ograve; cos&igrave;, dilettantismo irresponsabile&raquo;: LC 617, a Tania, 19 settembre 1932) e perfino dileggio da parte di G. (&laquo;Il tuo atteggiamento verso la vita di tutti questi anni, aspra e dura, &egrave; l'atteggiamento che si pu&ograve; ricavare dalla lettura della Biblioteca rosa di Madame de S&eacute;gur&raquo;: LC 621, a Tatiana, 3 ottobre 1932). In particolare, i due fatti che destano reazioni irose da parte di G. sono la presentazione dell'istanza di scarcerazione presentata per lui da Tania e il nascondimento di alcuni aspetti della malattia di Giulia. G. ha molto bisogno di Tania e le &egrave; molto legato affettivamente, ma nello stesso tempo il suo rapporto con lei &egrave; sostanzialmente funzionale. Nelle stesse lettere in cui le raccomanda di curarsi, di essere attenta alla sua salute e di non stancarsi, la sottopone a richieste materiali e a stress emotivo fortissimo, n&eacute; insiste a sufficienza per convincerla realmente a tornare a Mosca dalla sua famiglia. Le si rivolge spesso con apologhi, come &egrave; nel suo stile, ma gli apologhi non sono una forma di intimit&agrave; e confidenza, anzi hanno sempre una torsione pedagogica, servono sempre a veicolare rimproveri in forma indiretta, da un lato alleggerendo la personalizzazione dello &ldquo;sbaglio&rdquo; di volta in volta commesso da Tania, ma dall'altro distanziando sul piano dell'evidenza oggettiva la relazione empatica fra le loro due specifiche persone, col risultato di rendere alla fine pi&ugrave; pungenti quei rimproveri spesso ingiusti o eccessivi, o poco nutriti di gratitudine. Fra l'uomo-intellettuale e la donna-bambina la disparit&agrave; &egrave; incolmabile, e Tania si rende involontariamente complice della sua costruzione. &laquo;Tu, come tutte le donne in generale, hai molta immaginazione e poca fantasia e ancora, l'immaginazione in te (come nelle donne in generale) lavora in un solo senso, nel senso che io chiamerei (ti vedo fare un salto)... protettore degli animali, vegetariano, infermieristico: le donne sono liriche (per elevarci un po') ma non sono drammatiche. Immaginano la vita degli altri (anche dei figli) dal solo punto di vista del dolore animale, ma non sanno ricreare con la fantasia tutta un'altra vita altrui, nel suo complesso, in tutti i suoi aspetti&raquo; (LC 79, 25 aprile 1927). &Egrave; evidente, a partire da questa generalizzazione-astrazione, che G. non considera mai il rapporto con Tania su un piano paritetico, anche se questo elemento non gli impedisce di nutrire il pi&ugrave; sincero e profondo affetto verso di lei. Come Giulia, ma anche pi&ugrave; di Giulia, Tania appartiene insomma per G. alla parte del genere umano che pi&ugrave; richiede di essere educata, formata, che deve rendersi particolarmente permeabile alla riforma intellettuale e morale.</p><h2>LEA DURANTE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Donna'>Donna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Schucht, Giulia'>Schucht, Giulia</a></body></html>