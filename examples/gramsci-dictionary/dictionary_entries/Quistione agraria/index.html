<html><head><title>Gramsci Dictionary: Quistione agraria</title></head><body><h1>Quistione agraria</h1><p> Il concetto di &laquo;quistione agraria&raquo; in G. &egrave; articolato in &laquo;quistione contadina&raquo;, &laquo;quistione meridionale&raquo; e &laquo;quistione vaticana&raquo;, come risulta sia da QM sia dai Q. Lungo queste linee, G. adatta le tesi leniniste sulla questione agraria alle differenze territoriali e sociali proprie delle campagne italiane ed esprime la necessit&agrave; di un ampliamento della missione rivoluzionaria del partito verso altre aree politiche portatrici di consenso nelle campagne, come i cattolici del Partito popolare guidati da Miglioli, il Partito dei contadini radicato in Piemonte, le formazioni combattentistiche, il Partito sardo d'Azione. In quest'ottica G. promuove nel 1924 la formazione di un'Associazione di piccoli coltivatori diretti, ottenendo il placet dell'Internazionale contadina a Mosca (Krestintern). L'incapacit&agrave; delle classi dirigenti del Risorgimento di avvicinarsi alle masse contadine con una radicale redistribuzione delle terre, la riforma agraria, &egrave; una delle cause, secondo G., dell'incompiutezza del processo di unificazione politica ed economica nazionale (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 44). La questione agraria non si esaurisce tuttavia nel problema politico-sociale del regime fondiario e della riforma agraria, ma ha una dimensione tecnica e una valenza politica pi&ugrave; generale all'interno della divisione internazionale del lavoro. Dal carcere G. delinea quindi un ampio progetto di ricerca e di studio per individuare nuovi collegamenti tra citt&agrave; e campagna (tra Nord e Sud), governare l'emigrazione rurale, individuare aziende e imprese agricole, conoscere i contadini sotto l'aspetto della mentalit&agrave;, della religione, dell'alimentazione, dell'economia, della propriet&agrave; e dei contratti agrari, per riorganizzare l'apparato produttivo e razionalizzarlo integralmente: &laquo;bisognerebbe perci&ograve; promuovere una riforma agraria (con l'abolizione della rendita terriera come rendita di una classe non lavoratrice e incorporazione di essa nell'organismo produttivo, come risparmio collettivo da dedicare alla ricostruzione e a ulteriori progressi) e una riforma industriale, per ricondurre tutti i redditi a necessit&agrave; funzionali tecnico-industriali e non pi&ugrave; a conseguenze giuridiche del puro diritto di propriet&agrave;&raquo; (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2177).</p><h2>EMANUELE BERNARDI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Contadini'>Contadini</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione vaticana'>Quistione vaticana</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>