<html><head><title>Gramsci Dictionary: Romanticismo italiano</title></head><body><h1>Romanticismo italiano</h1><p> In una prima serie di occorrenze il quesito se sia esistito un Romanticismo italiano &egrave; inteso da G. nella sua natura oggettiva di tema o argomento di pubblica discussione, storicamente dibattuto dagli intellettuali italiani a partire dal Risorgimento (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1669-70, ma soprattutto <a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1704 e il Testo C <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2107-10). In <a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1704 si parla di un &laquo;blocco&raquo; di argomenti, in senso lato storico-letterari: la non popolarit&agrave; della letteratura italiana in Italia; la &laquo;non-esisten za in Italia&raquo; di una letteratura popolare in senso stretto: romanzi d'appendice, d'avventure, scientifici, polizieschi ecc. (v. <a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1669); consistenza o meno di un teatro nazionale; e, appunto, il quesito &laquo;se sia esistito un romanticismo italiano&raquo; (<a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1739). Ma in <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2107-10 questo stesso blocco organico viene presentato, invece, come semplice sottoinsieme di un pi&ugrave; ampio &laquo;nesso di problemi&raquo;, a sua volta comprensivo anche, e soprattutto, di una fitta serie di &laquo;interpretazioni&raquo; concernenti il complessivo svolgimento storico-politico nazionale (con tematiche quali la mancata riforma religiosa in Italia, l'impopolarit&agrave; del Risorgimento, l'apoliticismo del popolo italiano ecc.). Ma qual &egrave;, dunque, il nesso che di fatto unisce questa congerie di problemi, apparentemente disomogenei? G. precisa che si tratta, nel complesso, di &laquo;polemiche sorte nel periodo di formazione della nazione italiana e della lotta per l'unit&agrave; politica e territoriale e che hanno continuato e continuano ad ossessionare almeno una parte degli intellettuali italiani&raquo; (<a href='http://gramscisource.org/quaderno/21/nota/1' target='_blank' class='link-to-note'>ivi</a>, 2107). Insomma, nei passi in questione a G. non sembra interessare tanto il merito di ciascuna di queste polemiche, quanto, piuttosto, il significato specifico (e sintomatico) che ha assunto in se stesso il loro periodico, &ldquo;ossessivo&rdquo; ritorno (il quale, del resto, costituisce un fenomeno tipicamente italiano). Tanto pi&ugrave; che, come G. sottolinea, &laquo;non &egrave; mai esistita una coscienza, tra le classi intellettuali e dirigenti, che esista un nesso tra questi problemi, nesso di coordinazione e di subordinazione&raquo;, per cui, inevitabilmente, &laquo;la trattazione ne &egrave; stata perci&ograve; fatta in forma astrattamente culturale, intellettualistica, senza prospettiva storica esatta e pertanto senza che se ne prospettasse una soluzione politico-sociale concreta e coerente&raquo; (<a href='http://gramscisource.org/quaderno/21/nota/1' target='_blank' class='link-to-note'>ibid.</a>). Eppure non si trattava certo di problemi di poco conto: anzi, a ben guardare, ciascuna di quelle questioni e di quelle discussioni, di fatto, alludeva e rinviava, sempre (sebbene mai in maniera limpida e risoluta), a quelli che erano i dati pi&ugrave; concreti della vita politica e culturale della nazione e, in particolare, a talune sue contraddizioni decisamente irrisolte: da quella costituita da un'identit&agrave; nazionale-unitaria ancora assai problematica fino a quella del collegamento fra classe dirigente, intellettuali, popolo-nazione. In un'altra serie di occorrenze, invece, il medesimo quesito se sia esistito un Romanticismo italiano viene affrontato in modo diretto da G., che prova a dare una sua risposta. In tale direzione, il passo decisivo &egrave; <a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1739-40: subito si premette che nel discorso il termine &laquo;Romanticismo&raquo; andr&agrave; inteso non come circoscritta scuola o corrente letteraria, bens&igrave; nel significato pi&ugrave; ampio di istanza di &laquo;uno speciale rapporto o legame tra gli intellettuali e il popolo, la nazione&raquo;: storicamente, infatti, il Romanticismo &egrave; l'&laquo;aspetto sentimentale-letterario&raquo; che accompagn&ograve; &laquo;tutto quel movimento europeo che prese nome dalla Rivoluzione francese&raquo;. Tornando al caso italiano, la diagnosi di G. non lascia adito a dubbi: &laquo;Ebbene, in questo preciso senso, il romanticismo non &egrave; esistito in Italia, e nel miglior caso le sue manifestazioni sono state minime&raquo; (<a href='http://gramscisource.org/quaderno/14/nota/72' target='_blank' class='link-to-note'>ivi</a>, 1740). In altre parole, il Romanticismo, in tale accezione, sarebbe essenzialmente un riflesso letterario della &laquo;democrazia&raquo;, a sua volta concepita come &laquo;una unit&agrave; [fra gruppi sociali] non servile, dovuta all'obbedienza passiva, ma un'unit&agrave; attiva, vivente&raquo;; ebbene, di nuovo, tale unit&agrave; vivente &laquo;&egrave; appunto mancata in Italia, &egrave; mancata almeno nella misura sufficiente a farla diventare un fatto storico, e perci&ograve; si capisce il significato della domanda: &ldquo;&egrave; esistito un romanticismo italiano&rdquo;?&raquo; (<a href='http://gramscisource.org/quaderno/14/nota/72' target='_blank' class='link-to-note'>ibid.</a>), laddove G., circolarmente, conclude il suo ragionamento tornando proprio al quesito iniziale, che adesso, per&ograve;, &egrave; visto in una nuova, pi&ugrave; chiara luce. Pur essendo impegnato in un ragionamento di ordine generale, G. qui non rinuncia a fare degli esempi ben circoscritti, a partire da quello di Manzoni. Ancora, G. accenna al rapporto di Manzoni con il francese Thierry, rappresentante, a suo giudizio, di una storiografia politica tanto vivace da potersi considerare &laquo;uno degli aspetti pi&ugrave; importanti di questo aspetto del romanticismo di cui si vuole parlare&raquo; (<a href='http://gramscisource.org/quaderno/14/nota/72' target='_blank' class='link-to-note'>ivi</a>, 1740). Manzoni infatti, in una prima fase, mosso dai suoi interessi storiografici (e, insieme, dall'urgente ricerca di forme letterarie in grado di dare voce alle classi subalterne, quelle che &ldquo;non hanno storia&rdquo;), si era interessato (e aveva, per un certo tempo, anche condiviso) alla teoria di Thierry, secondo la quale il moderno conflitto fra classi sociali contrapposte risalirebbe storicamente, in ciascuna nazione, a un antico contrasto &ldquo;razziale&rdquo; fra conquistatori e conquistati &ndash; ad esempio, in Francia, tra francogermanici invasori e popolazioni autoctone gallo-romane (per tale rapporto Manzoni-Thierry v. anche <a href='http://gramscisource.org/quaderno/7/nota/50' target='_blank' class='link-to-note'>Q 7, 50</a>, 895, in cui parrebbe che G. faccia risalire a tale teoria storiografica la stessa coppia manzoniana longobardi-italici, ovvero oppressori-oppressi). Eppure, questa feconda prospettiva, genuinamente &ldquo;romantica&rdquo; (nel senso suddetto), fu in seguito tralasciata dal milanese, il quale nei Promessi sposi avrebbe declinato il proprio atteggiamento &ldquo;democratico&rdquo; verso gli &ldquo;umili&rdquo; nei termini ben riconoscibili del &ldquo;paternalismo cattolico&rdquo;, termini assolutamente non riconducibili a una prospettiva nazionale-popolare. In <a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1739-40 ricorre fuggevolmente anche il nome di Gioberti, l'intellettuale piemontese che, secondo G., era stato un saldo punto di riferimento ideologico per i moderati del nostro Risorgimento. A chiarire il senso di questa menzione pu&ograve; essere <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2109 (ma v. anche <a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1979), dove si precisa che, se in Italia lo studio di quel nesso di problemi di cui si diceva in precedenza non era mai stato impostato dagli intellettuali in maniera davvero limpida e opportuna, una delle ragioni era da trovarsi &laquo;nel pregiudizio rettorico (d'origine letteraria) che la nazione italiana sia sempre esistita da Roma antica ad oggi&raquo; (<a href='http://gramscisource.org/quaderno/19/nota/5' target='_blank' class='link-to-note'>ibid.</a>): ebbene, in questo senso era emblematico proprio il caso di Gioberti, il quale, fautore anch'egli di tale &laquo;pregiudizio rettorico&raquo;, nella sua personale ricerca delle presunte, remote origini della nazione italiana si era spinto tanto indietro da risalire addirittura a &laquo;popolazioni &ldquo;preromane&rdquo;&raquo; come i pelasgi; e qui G. commentava: &laquo;in realt&agrave; niente che fosse in rapporto col vivente popolo attuale che invece interessava il Thierry e la storiografia politica affine&raquo; (<a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1740). In definitiva in Italia, nel cuore dell'Ottocento, n&eacute; la riflessione teorica n&eacute; la letteratura (almeno nel loro mainstream riconosciuto) erano riuscite a porsi su di un piano autenticamente romantico-democratico. Ma l'etichetta di Romanticismo G. la attribuisce anche al futurismo italiano (movimento al quale, come &egrave; noto, nei Q vengono accordati confini assai larghi), i cui rappresentanti, con il loro &laquo;&ldquo;romanticismo&rdquo; o Sturm und drang popolaresco&raquo;, di fatto erano ritornati a proporre alcune ricerche potenzialmente feconde in senso nazionale-popolare: senonch&eacute;, da Marinetti a Papini, a conti fatti queste stesse proposte erano state gravemente inficiate da una tipica &laquo;assenza di carattere e di fermezza dei loro inscenatori&raquo;, ovvero dalla loro &laquo;tendenza carnevalesca e pagliaccesca&raquo; (<a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2110).</p><h2>DOMENICO MEZZINA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Futurismo'>Futurismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Leopardi, Giacomo'>Leopardi, Giacomo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura popolare'>Letteratura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Manzoni, Alessandro'>Manzoni, Alessandro</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nesso di problemi'>Nesso di problemi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo-nazione'>Popolo-nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>