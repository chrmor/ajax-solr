<html><head><title>Gramsci Dictionary: Cinema</title></head><body><h1>Cinema</h1><p> Le poche occasioni in cui G. accenna al &laquo;cinematografo&raquo; presentano spunti di notevole interesse storico-critico e teorico. Un'intuizione storica feconda &egrave; infatti alla base innanzitutto della corrispondenza individuata in <a href='http://gramscisource.org/quaderno/3/nota/78' target='_blank' class='link-to-note'>Q 3, 78</a>, 358 tra alcuni tipi di romanzo popolare d'appendice (ideologico-politico di tendenza democratica, sentimentale-popolare, di intrigo a carattere conservatore, storico, poliziesco, misterioso, scientifico d'avventura, di vite romanzate) e i tipi di analoga natura di opere cinematografiche (e teatrali), destinate a consolidarsi, nel tempo, con la denominazione di generi. Se ne pu&ograve; dedurre che il cinema, nascendo, tra l'altro, nella fase di massima affermazione del romanzo d'appendice, eredita e traduce con la sua varia casistica &ndash; soprattutto nei primi decenni della sua storia &ndash; i connotati letterari propri di esso e li mantiene, poi, pressoch&eacute; intatti nei caratteri strutturali della scrittura dei suoi sceneggiatori. A queste considerazioni si legano inoltre anche quelle di G. sul &laquo;gusto melodrammatico del popolano italiano&raquo;, che ritengono tale gusto e il linguaggio conforme (&laquo;sentimentalismo melodrammatico, cio&egrave; dell'espressione teatrale, congiunta a un vocabolario barocco&raquo;: <a href='http://gramscisource.org/quaderno/14/nota/19' target='_blank' class='link-to-note'>Q 14, 19</a>, 1676) presenti nei teatri popolari e, insieme, nel &laquo;cinematografo parlato&raquo; (<a href='http://gramscisource.org/quaderno/14/nota/19' target='_blank' class='link-to-note'>ivi</a>, 1677), come gi&agrave; nelle didascalie del cinema muto. Del resto, per una politica culturale per le masse popolari, quella che &egrave; detta &laquo;&ldquo;letteratura popolare&rdquo;&raquo; o letteratura d'appendice, la cui fortuna &egrave; individuata da G. trionfare tra le &laquo;masse nazionali&raquo; grazie anche all'aiuto del cinema e del giornale (<a href='http://gramscisource.org/quaderno/15/nota/58' target='_blank' class='link-to-note'>Q 15, 58</a>, 1821), lo spinge a riflettere, a proposito di &laquo;neolalismo&raquo;, sullo specifico linguistico di alcune arti (nella modernit&agrave;, appunto, il cinema, nel passato il melodramma e la musica in generale) rispetto al carattere aulico &ndash; specie nella tradizione italiana &ndash; della lingua letteraria (<a href='http://gramscisource.org/quaderno/23/nota/7' target='_blank' class='link-to-note'>Q 23, 7</a>, 2193-5).</p><h2>RAFFAELE CAVALLUZZI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura d'appendice'>Letteratura d'appendice</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura popolare'>Letteratura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Melodramma'>Melodramma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Teatro'>Teatro</a></body></html>