<html><head><title>Gramsci Dictionary: Strapaese-Stracitt&agrave;</title></head><body><h1>Strapaese-Stracitt&agrave;</h1><p> In <a href='http://gramscisource.org/quaderno/6/nota/27' target='_blank' class='link-to-note'>Q 6, 27</a>, 705 G. prende in esame la polemica culturale-letteraria fra Strapaese e Stracitt&agrave;, con riferimento, in particolare, allo scontro a distanza intervenuto fra Bontempelli da una parte e dall'altra Malaparte e &laquo;la banda dell'&ldquo;Italiano&rdquo;&raquo;: dopo aver brevemente accennato alle rispettive posizioni, G. sembra in verit&agrave; liquidare l'intera polemica, allorch&eacute; la dice caratterizzata da &laquo;meschinit&agrave; da una parte e dall'altra&raquo;; ma a ben guardare, se i contenuti espliciti di questa querelle in se stessi non gli sembravano certo di grande momento, egli tuttavia intuiva che all'origine di essa ci fossero, in ogni caso, istanze e motivazioni assai concrete, le quali, al contrario, andavano senza dubbio indagate. &Egrave; soprattutto al movimento di Strapaese che G. accorda un'attenzione tutt'altro che occasionale, dato che alcune tensioni in esso fermentate gli appaiono degne di interesse; per quanto riguarda invece gli effettivi approdi culturali cui il movimento da ultimo perviene, il giudizio del pensatore sardo rimarr&agrave; sempre decisamente negativo. In tal senso, una prima, incisiva affermazione &egrave; presente in <a href='http://gramscisource.org/quaderno/1/nota/101' target='_blank' class='link-to-note'>Q 1, 101</a>, 95, dove si parla di un articolo di Adriano Tilgher a proposito della profonda crisi attraversata dalla poesia dialettale napoletana e, dunque, dalle canzoni di Piedigrotta: ebbene, G. riconduce un siffatto fenomeno di declino proprio a quella tendenza, tipica del movimento in questione, a rendere sistematicamente stereotipate le varie forme della cultura popolare, per cui si legge che &laquo;la teorizzazione di Strapaese ha ucciso strapaese (in realt&agrave; si voleva fissare un figurino tendenzioso di strapaese assai ammuffito e scimunito)&raquo;. In pi&ugrave; luoghi dei Q l'autore raccoglie documenti di vario tipo (prevalentemente si tratta di dichiarazioni programmatiche), atti a rivelare nel loro insieme la complessiva ideologia degli strapaesani, riunendoli poi nel Testo C, <a href='http://gramscisource.org/quaderno/22/nota/4' target='_blank' class='link-to-note'>Q 22, 4</a>, 2150-52, dove peraltro ciascuno di tali documenti viene postillato con un commento fra parentesi, a sua volta quasi sempre connotato dai toni ben riconoscibili del sarcasmo. Se a proposito di una tirata contro la citt&agrave; firmata da Papini G. si limita a parlare di &laquo;sciocchezze &ldquo;assolute&rdquo;&raquo;, chiosando invece una seconda, vibrata professione di fede strapaesana egli critica in maniera pi&ugrave; globale e pi&ugrave; frontale il sistema teorico proprio del movimento, mostrandone tutta l'inconsistenza storica (&laquo;Da notare: come sarebbe esistita l'Italia odierna, la nazione italiana, senza il formarsi e lo svilupparsi delle citt&agrave; e senza l'influsso cittadino unificatore?&raquo;) e aggiungendo poi, a scopo chiarificatore: &laquo;&ldquo;Strapaesanismo&rdquo; nel passato avrebbe significato municipalismo &ndash; come signific&ograve; &ndash; disgregazione popolare e dominio straniero. E il cattolicismo stesso si sarebbe sviluppato se il Papa, invece di risie dere a Roma, avesse avuto la residenza a Scaricalasino?&raquo; (<a href='http://gramscisource.org/quaderno/22/nota/4' target='_blank' class='link-to-note'>ivi</a>, 2151). Ancora pi&ugrave; inattendibile, nello stesso paragrafo, gli sembra la visione di Francesco Meriano, che nell'&laquo;Assalto&raquo; di Bologna propone di considerare l'identit&agrave; culturale della provincia italiana come incardinata niente di meno che sugli alti principi dell'Illuminismo, del razionalismo, dello storicismo: e qui G., dopo aver agevolmente irriso l'assunto di Meriano (secondo il quale addirittura &laquo;gli immortali principii si sarebbero rifugiati in strapaese&raquo;), reputa ormai necessario ritornare a fare riferimento alla questione iniziale e generale, ovvero provare a svelare quale sia, in definitiva, il contenuto reale che si &egrave; espresso implicitamente (e sintomaticamente) tramite la rumorosa quanto sterile querelle Strapaese-Stracitt&agrave;: &laquo;in ogni caso &egrave; da notare come la polemica &ldquo;letteraria&rdquo; tra Strapaese e Stracitt&agrave; non sia stata altro che la spuma saponacea della polemica tra conservatorismo parassitario e le tendenze innovatrici della societ&agrave; italiana&raquo; (<a href='http://gramscisource.org/quaderno/22/nota/4' target='_blank' class='link-to-note'>ibid.</a>). Un'affermazione, quest'ultima, che pu&ograve; rivelare la portata effettiva che l'intera tematica Strapaese-Stracitt&agrave; detiene nei Q, soprattutto allorch&eacute; proviamo a dimensionarla sullo sfondo del cruciale Testo C, <a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2147, quello in cui si parla della &laquo;fanfara fordistica&raquo; che in Italia ha trovato espressione proprio nell'&laquo;esaltazione della grande citt&agrave;&raquo; e nei &laquo;piani regolatori per la grande Milano&raquo;, cui &egrave; poi seguita, per reazione, la &laquo;conversione al ruralismo e all'illuministica depressione della citt&agrave;, l'esaltazione dell'artigianato e del patriarcalismo idillico&raquo;: anche in questo caso, del resto, dietro le immediate diatribe ideologiche era rintracciabile, secondo G., un pi&ugrave; vasto, profondo conflitto fra due grandi schieramenti sociali-culturali contrapposti, ovvero da un lato &laquo;la parte conservatrice, la parte che rappresenta la vecchia cultura europea con tutti i suoi strascichi parassitarii&raquo; (<a href='http://gramscisource.org/quaderno/22/nota/2' target='_blank' class='link-to-note'>ibid.</a>; e si noti il ritornare di questo fondamentale aggettivo, &laquo;parassitario&raquo;, gi&agrave; presente in <a href='http://gramscisource.org/quaderno/22/nota/4' target='_blank' class='link-to-note'>Q 22, 4</a>, 2151), dall'altra i sostenitori di una rapida innovazione modernizzante. In <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2197 il movimento di Strapaese viene citato, invece, in rapporto a un grande tema gramsciano, quello del carattere non nazionale-popolare della nostra letteratura, e ci&ograve; avviene peraltro in un passo in cui si tende ad applicare concretamente la fondamentale distinzione metodologica secondo cui per uno scrittore determinante non &egrave; la semplice scelta di raffigurare un certo ambiente sociale, bens&igrave; l'atteggiamento che verso tale ambiente dimostra. Qui, dopo aver passato in rassegna gli esempi di Abba, Verga, Jahier, si cita appunto il caso, a suo modo emblematico, degli autori di ispirazione strapaesana: &laquo;tutta la letteratura di Strapaese dovrebbe essere &ldquo;nazionale-popolare&rdquo; come programma, ma lo &egrave; appunto per programma, ci&ograve; che la ha resa una manifestazione deteriore della cultura&raquo;; tipico il caso di Longanesi, il quale &laquo;deve anche aver scritto un libriccino per le reclute, ci&ograve; che dimostra come le scarse tendenze nazionali-popolari nascano forse pi&ugrave; che altro da preoccupazioni militari&raquo; (<a href='http://gramscisource.org/quaderno/23/nota/8' target='_blank' class='link-to-note'>ibid.</a>). Sulla stessa linea si pone <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2110, laddove G. vede Strapaese come la pi&ugrave; recente manifestazione del futurismo italiano (movimento al quale, come &egrave; noto, nei Q vengono accordati dei confini assai larghi), i cui rappresentanti, con il loro &laquo;&ldquo;romanticismo&rdquo; o Sturm und drang popolaresco&raquo;, di fatto erano ritornati a proporre alcune ricerche potenzialmente feconde in senso nazionale-popolare; sennonch&eacute;, da Marinetti a Papini fino, appunto, a Strapaese, a conti fatti queste stesse proposte erano state gravemente inficiate da una tipica &laquo;assenza di carattere e di fermezza dei loro inscenatori&raquo; ovvero dalla loro &laquo;tendenza carnevalesca e pagliaccesca&raquo; propria di &laquo;piccoli borghesi intellettuali, aridi e scettici&raquo;. Ebbene, a incarnare siffatta &laquo;tendenza carnevalesca&raquo; per G. &egrave;, fra gli altri, proprio Mino Maccari (<a href='http://gramscisource.org/quaderno/22/nota/7' target='_blank' class='link-to-note'>Q 22, 7</a>, 2158): per cui, dopo aver trascritto alcuni versi tratti dal suo Trastullo di Strapaese, vera e propria apoteosi del provincialismo programmatico strapaesano, che si chiude non a caso con il perentorio invito rivolto all'uomo italiano: &laquo;Bada a mangiar pane e cipolle / E terrai a dovere la pancia&raquo;, l'autore dei Q, senza fare ulteriori commenti, riporta la seguente notizia biografica, rivelando cos&igrave; per contrasto tutta l'incoerenza di questo intellettuale: &laquo;Il Maccari, per&ograve;, &egrave; andato a fare il redattore capo della &ldquo;Stampa&rdquo; di Torino e a mangiar pane e cipolle nel centro pi&ugrave; stracittadino e industriale d'Italia&raquo;.</p><h2>DOMENICO MEZZINA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Folclore, folklore'>Folclore, folklore</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Futurismo'>Futurismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazione'>Nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parassitismo'>Parassitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Romanticismo italiano'>Romanticismo italiano</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sarcasmo'>Sarcasmo</a></body></html>