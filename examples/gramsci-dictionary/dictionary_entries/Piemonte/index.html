<html><head><title>Gramsci Dictionary: Piemonte</title></head><body><h1>Piemonte</h1><p> La valutazione del ruolo del Piemonte nel Risorgimento &egrave; tra le pi&ugrave; significative occasioni di verifica del carattere organico che, nei Q, unisce sempre ricostruzione storica e filosofia della politica. Infatti la storia dello Stato sabaudo &egrave; collocata nel contesto della sua plurisecolare posizione di equilibrio fra le grandi potenze europee, che gli fa accumulare un rilevante capitale di credibilit&agrave; politica e diplomatica nelle vicende italiane, ma anche &ndash; nell'ambito sia di un'impreparazione militare (l'assenza, salvo qualche eccezione, di una tradizione di capi militari e la mancanza di fabbriche d'armi), sia della scelta della destra &laquo;reazionaria&raquo; piemontese (Solaro della Margarita) di un atteggiamento pi&ugrave; &ldquo;austriacante&rdquo; che favorevole all'insurrezione popolare &ndash; gli fa adottare un comportamento decisamente contraddittorio all'appuntamento con il conflitto risorgimentale. G., nel dopo-1848, distingue peraltro da una siffatta politica &laquo;ambigua, incerta, timida&raquo; (<a href='http://gramscisource.org/quaderno/1/nota/114' target='_blank' class='link-to-note'>Q 1, 114</a>, 101) la posizione &laquo;di centro&raquo; di Gioberti e quella della destra cavouriana come pi&ugrave; efficaci in senso &laquo;politico-militare&raquo; e nell'accorta valutazione del contributo degli intellettuali (<a href='http://gramscisource.org/quaderno/1/nota/46' target='_blank' class='link-to-note'>Q 1, 46</a>, 56) e soprattutto delle forze internazionali in campo. Sicch&eacute;, a tal proposito, quel che pi&ugrave; vale &egrave; forse il &laquo;criterio metodologico&raquo; adottato da G., secondo cui il &laquo;Risorgimento &egrave; uno svolgimento storico complesso e contraddittorio che risulta integrale da tutti i suoi elementi antitetici, dai suoi protagonisti e dai suoi antagonisti, dalle loro lotte, dalle modificazioni reciproche che le lotte stesse determinano e anche dalla funzione delle forze passive e latenti come le grandi masse agricole, oltre, naturalmente, la funzione eminente dei rapporti internazionali&raquo; (<a href='http://gramscisource.org/quaderno/8/nota/33' target='_blank' class='link-to-note'>Q 8, 33</a>, 961). Ci&ograve; gli consentir&agrave; di affrontare con assoluta originalit&agrave; (con il criterio che distingue una cattiva politica, perch&eacute; non &laquo;conforme al fine&raquo;, considerato il carattere meramente strumentale che deve avere l'esercito: <a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2051) il rapporto fra &ldquo;direzione politica&rdquo; e &ldquo;direzione militare&rdquo; a causa della presunta disgregazione intervenuta a causa della &ldquo;nazionalizzazione&rdquo; portata nell'esercito da parte dei democratici e, altrove, di affrontare un preciso giudizio critico sulla classe dirigente piemontese e, pi&ugrave; in generale, risorgimentale, quando separa nettamente la categoria di &ldquo;dirigenza&rdquo; (assai vicina alla gramsciana &ldquo;egemonia&rdquo;) da quella di &ldquo;dominio&rdquo;, giacch&eacute; i gruppi dirigenti &laquo;non volevano &ldquo;dirigere&rdquo; nessuno, cio&egrave; non volevano accordare i loro interessi e aspirazioni con gli interessi e aspirazioni di altri gruppi&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1822); o, pi&ugrave; avanti, di scrivere che l'&laquo;importante &egrave; di approfondire il significato che ha una funzione tipo &ldquo;Piemonte&rdquo; nelle rivoluzioni passive, cio&egrave; il fatto che uno Stato si sostituisce ai gruppi sociali locali nel dirigere una lotta di rinnovamento. &Egrave; uno dei casi in cui si ha la funzione di &ldquo;dominio&rdquo; e non di &ldquo;dirigenza&rdquo; in questi gruppi: dittatura senza egemonia. L'egemonia sar&agrave; di una parte del gruppo sociale sull'intiero gruppo, non di questo su altre forze per potenziare il movimento, radicalizzarlo ecc. sul modello &ldquo;giacobino&rdquo;&raquo; (<a href='http://gramscisource.org/quaderno/15/nota/59' target='_blank' class='link-to-note'>ivi</a>, 1823-4).</p><h2>RAFFAELE CAVALLUZZI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cavour, Camillo Benso, conte di'>Cavour, Camillo Benso, conte di</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Direzione'>Direzione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dominio'>Dominio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerre di indipendenza'>Guerre di indipendenza</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a></body></html>