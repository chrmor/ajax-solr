<html><head><title>Gramsci Dictionary: Mafia e camorra</title></head><body><h1>Mafia e camorra</h1><p> G. ebbe contatti diretti con arrestati siciliani per mafia nei giorni trascorsi a Palermo prima e dopo il confino a Ustica (dicembre 1926 e gennaio 1927), che gli permisero di verificare le ipotesi formulate sulla base di una conoscenza solo intellettuale (LC 45, a Tania, 19 febbraio 1927 e 68, a Tania, 11 aprile 1927). Durante una traversata per Napoli con &laquo;criminali comuni&raquo; assist&eacute; inoltre a una &laquo;scena di iniziazione alla camorra&raquo; (ibid.). Nell'ambito dei Q, invece, G. ricorda un discorso di Vittorio Emanuele Orlando in vista delle elezioni amministrative palermitane del 1925: ai fascisti che lo avevano accusato di appoggiare la lista di opposizione per interessi mafiosi avrebbe replicato di potersi quasi fieramente dire il primo mafioso, se per mafia si intendesse &laquo;l'aiuto di amico ad amico&raquo;, &laquo;l'affetto portato fino al parossismo&raquo; e similari (Q, AC, 2685). Per G. si tratt&ograve; di un vero elogio indiretto della mafia, &laquo;presentata nel suo aspetto sicilianista di ogni virt&ugrave; e generosit&agrave; popolana&raquo; (<a href='http://gramscisource.org/quaderno/5/nota/88' target='_blank' class='link-to-note'>Q 5, 88</a>, 618). In LC 70 d'altronde il pensatore sardo si sofferma sul peculiare &laquo;sentimento di solidariet&agrave;&raquo; che legherebbe i siciliani di ogni strato sociale, fino a spingere persino scienziati di grande valore a correre &laquo;sui margini del Codice Penale&raquo; (LC 70, a Tania, 11 febbraio 1927). D'altra parte &laquo;camorra&raquo; ricorre per la prima volta nei Q a proposito dell'ambiente accademico: essa potrebbe sporadicamente invalidare il costume &laquo;benefico&raquo; per cui ogni professore si accaparrerebbe gli allievi che possano portare &laquo;contributi &ldquo;seri&rdquo; alla sua scienza&raquo; (<a href='http://gramscisource.org/quaderno/1/nota/15' target='_blank' class='link-to-note'>Q 1, 15</a>, 12-3). In <a href='http://gramscisource.org/quaderno/3/nota/89' target='_blank' class='link-to-note'>Q 3, 89</a>, 372 G. ricorda inoltre il probabile sostegno della camorra universitaria napoletana al professor Francesco Ribezzo, inserito tra i loriani di ignoranza manifesta. In <a href='http://gramscisource.org/quaderno/14/nota/10' target='_blank' class='link-to-note'>Q 14, 10</a>, 1664 poi si ricordano l'omert&agrave; e il &laquo;&ldquo;punto di onore&rdquo; della malavita&raquo;, a cui &egrave; accostato il settarismo e &laquo;&ldquo;apoliticismo&rdquo;&raquo; delle classi subalterne (<a href='http://gramscisource.org/quaderno/14/nota/10' target='_blank' class='link-to-note'>ibid.</a>). Il corrispondente tipico &laquo;&ldquo;individualismo&rdquo;&raquo; italiano implicava d'altra parte per G. che si preferissero al &laquo;partito politico e al sindacato economico &ldquo;moderni&rdquo;&raquo; forme organizzative di tipo malavitoso come &laquo;le cricche, le camorre, le mafie, sia popolari, sia legate alla classi alte&raquo; (<a href='http://gramscisource.org/quaderno/6/nota/162' target='_blank' class='link-to-note'>Q 6, 162</a>, 815). Quando invece in <a href='http://gramscisource.org/quaderno/23/nota/14' target='_blank' class='link-to-note'>Q 23, 14</a>, 2204-5 G. descrive l'&laquo;&ldquo;esteromania&rdquo;&raquo; per cui si idealizzano i paesi stranieri identificando l'intera Italia con i suoi strati corrotti, indica tra questi parte della piccola borghesia, molto diffusa nei paesi agricoli poveri e &laquo;arretrati civilmente&raquo;, e definisce mafia e camorra come &laquo;una simile forma di malavita che vive parassitariamente sui grandi proprietari e sul contadiname&raquo;.</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Apoliticismo, apoliticit&agrave;'>Apoliticismo, apoliticit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Esteromania'>Esteromania</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lorianismo, loriani'>Lorianismo, loriani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sicilia, siciliani'>Sicilia, siciliani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ustica'>Ustica</a></body></html>