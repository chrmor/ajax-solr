<html><head><title>Gramsci Dictionary: Giappone</title></head><body><h1>Giappone</h1><p> Secondo le fonti di G., sono di origine cinese sia alcuni aspetti della cultura giapponese, compresa la filosofia, sia la religione buddista, la quale manteneva la &laquo;lingua cinese per la liturgia&raquo; (paragonabile all'uso del latino o del greco nel cristianesimo); tuttavia tali forme culturali si adattarono alle condizioni nazionali (<a href='http://gramscisource.org/quaderno/5/nota/50' target='_blank' class='link-to-note'>Q 5, 50</a>, 581). D'altra parte la religione indigena, lo shintoismo, diviso tra lo shinto di Stato e quello delle sette, era di un tipo (nazionale &ndash; con il culto dell'imperatore &ndash; e politeista, come l'induismo indiano) scomparso da tempo in Occidente. Un'eventuale riforma religiosa sarebbe sboccata nella formazione di una coscienza laica, con conseguenze anche politiche (la democrazia, il parlamentarismo), una cui tappa era la trasformazione, gi&agrave; in atto, del culto religioso del Mikado in &laquo;solennit&agrave; civile&raquo; (<a href='http://gramscisource.org/quaderno/5/nota/138' target='_blank' class='link-to-note'>Q 5, 138</a>, 669); l'esito augurato era una riforma intellettuale e morale simile a quella operata dalla filosofia classica tedesca (<a href='http://gramscisource.org/quaderno/8/nota/87' target='_blank' class='link-to-note'>Q 8, 87</a>, 992; v. anche <a href='http://gramscisource.org/quaderno/5/nota/138' target='_blank' class='link-to-note'>Q 5, 138</a>, 669). L'emergere del Giappone come nazione moderna era segnato dalla sua crescente attivit&agrave; diplomatica, per mezzo di accordi con le grandi potenze mondiali che riconoscevano la sua occupazione di posizioni strategiche in alcune isole del Pacifico o dominanti in determinati paesi, compresi la Corea e la Cina (<a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>, 170-2). Contemporaneamente, progrediva la sua industrializzazione che, per via dell'accumulazione autoctona senza grande necessit&agrave; di capitali esteri, condusse a un'enorme espansione alla fine dell'Ottocento (<a href='http://gramscisource.org/quaderno/19/nota/7' target='_blank' class='link-to-note'>Q 19, 7</a>, 1994). Ci&ograve; rese il Giappone, assieme agli Stati Uniti e alla Gran Bretagna, superiore alla Cina &laquo;economicamente, culturalmente, su tutta l'area sociale&raquo; (<a href='http://gramscisource.org/quaderno/5/nota/23' target='_blank' class='link-to-note'>Q 5, 23</a>, 558). La &laquo;civilt&agrave; industriale&raquo; giapponese si svilupp&ograve; dentro &laquo;un involucro feudale-burocratico&raquo;, con intellettuali simili ai tipi tedeschi o inglesi (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1529). Sullo sfondo di questi avvenimenti &egrave; ipotesi gramsciana che l'asse economico del mondo si potesse spostare dall'Atlantico al Pacifico (<a href='http://gramscisource.org/quaderno/2/nota/78' target='_blank' class='link-to-note'>Q 2, 78</a>, 242). Molto nota e toccante, infine, la lettera alla moglie Giulia in cui G. ricorda l'ossessione di un giovane operaio per &laquo;cosa far&agrave; il Giappone&raquo; quale metafora della sua condizione di detenuto per il quale il mondo degli affetti familiari pi&ugrave; cari sta divenendo qualcosa di sconosciuto e inconoscibile (LC 221-3, 19 novembre 1928).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cina'>Cina</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Inghilterra'>Inghilterra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stati Uniti'>Stati Uniti</a></body></html>