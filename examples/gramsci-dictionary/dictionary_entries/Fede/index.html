<html><head><title>Gramsci Dictionary: Fede</title></head><body><h1>Fede</h1><p> Nei Q il termine &laquo;fede&raquo;, a parte la sua accezione generica e quella interna al lessico religioso confessionale, compare in accezione crociana. Per Croce, fede &egrave; il pensiero che, dopo esser stato pensato, si fa &laquo;stabile o statico&raquo;, cio&egrave; da critica diventa convinzione e come tale &laquo;condiziona la nuova azione&raquo; (Croce 1967, 21, 38, 85). Inoltre Croce definisce la religione non &laquo;nel significato materiale degli adepti delle varie religioni o ristretto degli avversariÌ‚ filosofici delle religioni, ma [...] in quello di ogni sistema mentale, di ogni concezione della realt&agrave; che, tramutata in fede, sia divenuta fondamento di azione e insieme lume di vita morale&raquo; (ivi, 234). Questa accezione larga di religione come &laquo;filosofia divenuta fede, cio&egrave; pregiudizio diffuso&raquo;, &egrave; attestata in G. gi&agrave; nel 1916: &laquo;in verit&agrave;, ogni uomo ha una sua religione, una sua fede che riempie la sua vita e la rende degna di essere vissuta&raquo; (Il Sillabo ed Hegel, 15 gennaio 1916, in CT 71), e torna nei Q. In <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423 G. riprende l'accezione crociana, mentre in Q 10 e Q 11 la ripensa a partire dalla filosofia della praxis. Anzitutto mostrando come essa presupponga l'unit&agrave; di filosofia e politica: &laquo;Una concezione del mondo non pu&ograve; rivelarsi valida a permeare tutta una societ&agrave; e a diventare &ldquo;fede&rdquo; se non quando dimostra di essere capace di sostituire le concezioni e fedi precedenti in tutti i gradi della vita statale&raquo; (<a href='http://gramscisource.org/quaderno/10a/nota/5' target='_blank' class='link-to-note'>Q 10 I, 5</a>, 1217). &laquo;Il problema della religione intesa non nel senso confessionale ma in quello laico di unit&agrave; di fede tra una concezione del mondo e una norma di condotta conforme; ma perch&eacute; chiamare questa unit&agrave; di fede &ldquo;religione&rdquo; e non chiamarla &ldquo;ideologia&rdquo; o addirittura &ldquo;politica&rdquo;?&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1378). Quindi analizzando le modalit&agrave; politiche concrete con le quali la filosofia della praxis pu&ograve; &ldquo;permeare&rdquo; la societ&agrave; diventando fede: attraverso &laquo;la ripetizione&raquo; degli argomenti, che &egrave; &laquo;il mezzo didattico pi&ugrave; efficace per operare sulla mentalit&agrave; popolare&raquo;, e insieme lavorando incessantemente &laquo;per elevare intellettualmente sempre pi&ugrave; vasti strati popolari, cio&egrave; per dare personalit&agrave; all'amorfo elemento di massa&raquo; (<a href='http://gramscisource.org/quaderno/11/nota/12' target='_blank' class='link-to-note'>ivi</a>, 1392).</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concezione del mondo'>Concezione del mondo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a></body></html>