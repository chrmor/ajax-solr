<html><head><title>Gramsci Dictionary: Guerra</title></head><body><h1>Guerra</h1><p> L'impostazione gramsciana sul tema della guerra risente del motto del generale Clausewitz: &laquo;la pace &egrave; la continuazione della guerra con altri mezzi&raquo;. G. aveva una conoscenza parziale degli scritti di Clausewitz nel Vom Kriege, dovuta alla mancanza della traduzione in italiano (<a href='http://gramscisource.org/quaderno/17/nota/42' target='_blank' class='link-to-note'>Q 17, 42</a>, 1942); &egrave; certo tuttavia che egli abbia appreso i principi generali della teoria clausewitziana dall'interpretazione diffusa in ambiente marxista: la guerra &egrave; il momento di precipitazione di un conflitto tra le classi dirigenti internazionali, ma ha anche un risvolto interno in quanto essa &egrave; l'espressione armata del conflitto di classe. In questo senso il concetto di pace non &egrave; mai inteso da G. come l'opposto di quello di guerra, ma come una variabile subordinata a un insieme di fattori politici (la cultura politica di una classe dirigente) e sociali (il rapporto tra dirigenti e diretti). La guerra &egrave; considerata da G. nei termini di un'azione militare razionale diretta a uno scopo politico: la conquista di un territorio, il cambiamento di un ordine politico internazionale, la necessit&agrave; di neutralizzare il conflitto sociale interno con strumenti straordinari. Il lemma compare soprattutto nell'analisi storica di due conflitti: i moti politici e militari del Risorgimento e la prima guerra mondiale. Nell'epoca compresa tra il 1848 e il 1918 il conflitto militare diventa uno dei sistemi di regolazione dei conflitti interstatali, coloniali e sociali. La guerra ha origine nelle lotte dei gruppi dominanti in una nazione (<a href='http://gramscisource.org/quaderno/9/nota/70' target='_blank' class='link-to-note'>Q 9, 70</a>, 1141), ma tende a coinvolgere l'intera popolazione. La guerra in s&eacute; &egrave; il momento pi&ugrave; acuto della crisi di un assetto sociale generale e minaccia la dissoluzione di rapporti politici determinati. Il suo scopo non &egrave; quello della pura e semplice distruzione degli avversari politici o sociali, ma quello di stabilire un nuovo equilibrio politico: ci&ograve; a condizione che esista una classe dirigente egemonica capace di utilizzare i risultati della vittoria militare per consolidare tale equilibrio all'interno dei confini nazionali e nelle relazioni con gli altri Stati. L'assenza di questa condizione minima di razionalit&agrave; dell'azione militare &egrave; per G. il sintomo della mancanza della direzione politica della guerra e quindi della debolezza di un'intera classe dirigente. Sul piano delle analisi storiche, G. sostiene che i conflitti risorgimentali si manifestavano nell'ambito di un paese agricolo, mentre il conflitto del 1914-1918 ha luogo in un'Italia che ha gi&agrave; conosciuto una rivoluzione industriale. L'assetto produttivo influisce direttamente sull'organizzazione della guerra e sulla composizione sociale degli eserciti, ma ha anche un peso decisivo sulla natura della direzione politica del conflitto. La classe dirigente deve cercare di mantenere l'equilibrio politico e sociale migliore affinch&eacute; le nuove occasioni di conflitto non giungano al rovesciamento della sua egemonia. Il suo compito consiste dunque anche nel mantenere e incrementare le &laquo;condizioni di floridezza&raquo;, senza trascurare di allargare questo assetto generale delle relazioni politiche, sociali ed economiche nelle &laquo;zone coloniali&raquo; (<a href='http://gramscisource.org/quaderno/9/nota/70' target='_blank' class='link-to-note'>ivi</a>, 1142). Gli esiti di tale allargamento variano in base alla struttura produttiva, commerciale e sociale &ldquo;esportata&rdquo; dai paesi colonialisti europei e determina anche i conflitti con le classi dirigenti locali o con i paesi coloniali europei che maturano un interesse strategico su quelle zone del mondo che detengono risorse utili allo sviluppo della produzione nazionale. Il fine strategico della &laquo;guerra militare&raquo; &egrave; la distruzione dell'esercito nemico e l'occupazione del suo territorio (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 122). La pace &egrave; il risultato della vittoria militare. Rispetto al conflitto armato, la lotta politica &egrave; per G. enormemente pi&ugrave; complessa, ma non per questo la seconda esclude il primo. La guerra &egrave; considerata il momento specifico di un conflitto pi&ugrave; ampio che si manifesta in particolar modo in occasione delle guerre coloniali. In questo caso la vittoria militare contro gli eserciti locali spesso non sancisce la definitiva conquista del potere: accade spesso che la sconfitta di un esercito dia luogo a un pi&ugrave; ampio movimento armato di resistenza che continua la lotta sul terreno dell'opposizione sociale in vista della preparazione di un nuovo conflitto contro gli occupanti. &Egrave; il caso della lotta dell'India contro gli inglesi, che conosce tre fasi: la guerra di movimento, di posizione e sotterranea. La resistenza passiva di Gandhi &egrave; una guerra di posizione che diventa talvolta guerra di movimento e altre volte guerra sotterranea. In questi casi lo Stato coloniale pu&ograve; usare metodi ispirati all'arditismo per difendersi dalla crescita dell'opposizione interna alle truppe indiane assoldate nelle file del proprio esercito. Gli arditi sono &laquo;organizzazioni armate private, che hanno due compiti: usare l'illegalit&agrave;, mentre lo Stato sembra rimanere nella legalit&agrave;, come mezzo di riorganizzare lo Stato stesso&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 121). G. individua due forme di arditismo: coloniale e moderno. Quello coloniale consiste nell'uso di strumenti terroristici e di polizia da parte dei colonizzatori contro la resistenza delle popolazioni colonizzate; l'&laquo;arditismo moderno&raquo; nasce invece durante il conflitto del 1914-1918, quando gli eserciti iniziarono a usare ristrette pattuglie di arditi capaci di operare incursioni e sabotaggi dietro le trincee nemiche. L'uso dell'arditismo non rimane limitato al contesto della guerra militare: queste pratiche militari di lotta e di boicottaggio vengono usate anche nella lotta politica, nella quale, sottolinea G., &egrave; importante non limitarsi all'applicazione analogica dei metodi militari. Coerente con il principio generale secondo cui il conflitto militare &egrave; solo una parte della lotta politica e l'uso dell'illegalit&agrave; &egrave; contemplato nell'ambito del conflitto sociale, G. precisa che la direzione militare della guerra non deve essere estranea a quella politica: &laquo;La direzione militare deve essere sempre subordinata alla direzione politica, ossia il piano strategico deve essere l'espressione militare di una determinata politica generale&raquo; (<a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2051 -2). Una precisazione essenziale per comprendere la natura dello sciopero (lo strumento pi&ugrave; importante a disposizione delle classi subordinate nella lotta sociale che esprime una &laquo;guerra di posizione&raquo; all'interno delle &laquo;trincee e casematte&raquo; della societ&agrave; civile), ma anche l'analisi condotta sugli esiti dei moti risorgimentali e quella condotta sulla guerra mondiale. Nell'analisi della direzione politica e militare dei moti risorgimentali la pluralit&agrave; concettuale del lemma mostra tutte le sue potenzialit&agrave;. Tra il 1848 e il 1870, infatti, l'apparato statale delle maggiori nazioni europee (Francia e Germania) si sviluppa, la societ&agrave; civile acquista una maggiore autonomia, le economie nazionali crescono registrando una maggiore interconnessione, il sistema di produzione capitalistico risponde alle esigenze di difesa dello Stato e dell'allargamento degli imperi coloniali, mentre si registra l'intensificarsi dell'incessante bellicismo intraeuropeo (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566-7). Nell'analisi di questa fase G. ragiona partendo dal binomio guerra militare-direzione politica: tanto l'esercito quanto la societ&agrave; civile sono attraversati dalla dialettica tra dirigenti e diretti. Nel 1848 l'aspirazione del Piemonte a guidare la formazione di uno Stato italiano si scontr&ograve; con la mancanza di una classe dirigente; i suoi governanti non volevano dirigere nessuno, ma &ldquo;dominare&rdquo;, imporre i propri interessi agli altri staterelli italiani con la forza militare, indipendentemente da ogni compromesso e condizione. Per G. questa decisione unilaterale compromise lo scopo generale della lotta antiaustriaca e imped&igrave; la crescita di un movimento di volontari negli altri Stati. Il dispotismo piemontese mancava di una politica popolare, al punto che i reggimenti italiani arruolati nell'esercito tedesco furono gli avversari pi&ugrave; fieri dell'esercito piemontese. La mancanza di direzione politica nella guerra con l'Austria produsse una sconfitta disastrosa. In quel caso il fine strategico della guerra piemontese non era quello di distruggere l'esercito austriaco e occupare il territorio del nemico, ma di adottare una politica che dividesse il fronte interno austriaco, promuovendo le iniziative dei settori liberali nell'impero e creando le condizioni affinch&eacute; i partiti italiani si concentrassero politicamente e militarmente. G. proietta la mancanza di linea politica della classe dirigente italiana durante il Risorgimento sulla prima guerra mondiale: lo stesso errore fu commesso da Sonnino, che non voleva la distruzione dell'Impero asburgico e rifiut&ograve; ogni politica che andasse in quella direzione. Le conseguenze si videro sulla tenuta dell'esercito: i piemontesi si rifiutarono di combattere nella battaglia di Novara; l'esercito italiano and&ograve; in rotta dopo Caporetto. G. ne deduce un principio generale: &laquo;quanto pi&ugrave; un esercito &egrave; numeroso, in senso assoluto, come massa reclutata, o in senso relativo, come proporzioni di uomini reclutati sulla popolazione totale, tanto pi&ugrave; aumenta l'importanza della direzione politica su quella meramente tecnico-militare&raquo; (<a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2048-50). La conduzione di una guerra impone dunque una direzione politica che prevede: a) la direzione dell'esercito; b) la determinazione di un piano strategico; c) la mobilitazione politico-insurrezionale delle forze popolari; d) la creazione di un consenso verso le decisioni della classe dirigente (costituire uno Stato nazionale, ad esempio). Queste sono le condizioni che permettono a una classe dirigente di maturare la capacit&agrave; di dirigere e non solo quella di dominare. G. ricorda i casi di Napoleone e di Cesare, capi militari ma soprattutto capi politici. I loro eserciti ne riconoscevano la personalit&agrave;, ma anche la funzione di garanzia della democrazia nelle loro file. Nella direzione politica della guerra militare rientra un aspetto decisivo: l'esito di una guerra dipende dal senso democratico di una classe dirigente (e dei suoi generali) e non dal suo dispotismo. Una considerazione importante che G. utilizza nel pi&ugrave; ampio bilancio sugli esiti del Risorgimento italiano. A chi sostiene che la capacit&agrave; direttiva politica dipende esclusivamente dalle &laquo;classi colte&raquo; (<a href='http://gramscisource.org/quaderno/19/nota/28' target='_blank' class='link-to-note'>ivi</a>, 2053) G. oppone la necessit&agrave; di una &laquo;politica popolare&raquo; (<a href='http://gramscisource.org/quaderno/19/nota/28' target='_blank' class='link-to-note'>ivi</a>, 2050): &laquo;merito di una classe colta &ndash; scrive G. &ndash;, perch&eacute; sua funzione storica, &egrave; quella di dirigere le masse popolari e svilupparne gli elementi progressivi&raquo; (<a href='http://gramscisource.org/quaderno/19/nota/28' target='_blank' class='link-to-note'>ivi</a>, 2053). I piemontesi, come i generali italiani nella prima guerra mondiale, &laquo;non seppero guidare il popolo, non seppero destarne l'entusiasmo e la passione, se si intende demagogia nel suo significato primordiale&raquo; (<a href='http://gramscisource.org/quaderno/19/nota/28' target='_blank' class='link-to-note'>ibid.</a>). Le ragioni delle disfatte militari dipendono allora dalla mancanza di una direzione politica che condanna le masse al gretto ribellismo e le &laquo;classi colte&raquo; alla demagogia populistica. La guerra militare rappresenta l'apice della conflittualit&agrave; e corrisponde al crollo dell'assetto delle relazioni sociali e politiche consolidate. La guerra in G. &egrave; l'ultimo atto che sancisce la trasformazione dei rapporti internazionali e la creazione di un nuovo ordine politico. G. si riferisce a due momenti: la caduta di Napoleone e la fine della prima guerra mondiale. Nel primo caso il risultato fu la nascita della Santa alleanza; dalla prima guerra mondiale nacque la Societ&agrave; delle Nazioni. Due ordini politici destinati a durare decenni e nella cui cornice si inserirono le nuove conflittualit&agrave; interstatali e nacquero nuovi modelli per il conflitto sociale, come il sindacalismo, uno degli elementi determinanti per avviare una vasta serie di processi sociali come il parlamentarismo, l'organizzazione industriale, la democrazia, il liberalismo (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1824). All'interno di questo schema G. inserisce un ulteriore elemento: lo Stato che impone, mediante una vittoria militare, la propria direzione politica &egrave; considerato una &laquo;grande potenza&raquo;. Questo Stato &laquo;al momento della pace &egrave; riuscito a conservare un tale rapporto di forze con gli alleati da essere in grado di far mantenere i patti e le promesse fatte all'inizio della campagna&raquo; (<a href='http://gramscisource.org/quaderno/13/nota/32' target='_blank' class='link-to-note'>Q 13, 32</a>, 1628). Il coefficiente della potenza di uno Stato si misura sulla capacit&agrave; di mantenere stabili i rapporti di potere tra gli Stati. La pace &egrave; l'altro aspetto della conquista di questa stabilit&agrave;. La guerra moderna &egrave; inoltre il risultato di un disciplinamento di massa della popolazione. Nelle societ&agrave; liberali e poi tayloriste del XIX e del XX secolo la razionalizzazione produttiva della vita delle popolazione &egrave; un aspetto importante nei rapporti di forza tra gli Stati: essa provvede a neutralizzare i rischi di insubordinazione al comando militare, ma anche a imporre quella direzione politica che ha deciso di portare una nazione in guerra. Tra gli effetti della guerra, in tutte le sue accezioni di guerra di posizione, di movimento e sommersa, G. contempla anche il cambiamento dei costumi e delle abitudini dell'intera popolazione. G. si occupa in particolare dell'epoca dell'industrialismo, durante la quale la produzione bellica registra trasformazioni inaudite: dall'uso della cavalleria, retaggio della guerra moderna, si passa alla guerra di trincea, simbolo della guerra industriale, mentre la produzione viene riorganizzata in base al taylorismo. La razionalizzazione del nuovo sistema di produzione capitalistico torna utile in tempo di guerra, quando la popolazione viene messa indiscriminatamente al lavoro nelle industrie chimiche, del legno, del tessile, senza dimenticare quella metallurgica e meccanica. La guerra permette il frazionamento della popolazione in esercito combattente (i maschi adulti) e in esercito di riserva (gli adolescenti, le donne e gli anziani). In tempo di guerra, la fabbrica diventa uno degli agenti utili all'instaurazione dello stato di mobilitazione permanente tra la popolazione, permette di applicare le sanzioni del codice militare ai soggetti che in tempo di pace non rientrano tra i soggetti reclutabili, impone la rotazione tra gli uomini al fronte e quelli in fabbrica, permette di punire i comportamenti devianti (renitenza alla leva, scioperi, assenteismo) con i codici militari (<a href='http://gramscisource.org/quaderno/5/nota/87' target='_blank' class='link-to-note'>Q 5, 87</a>, 618).</p><h2>ROBERTO CICCARELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Arditi'>Arditi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Caporetto'>Caporetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Colonialismo'>Colonialismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dirigenti-diretti'>Dirigenti-diretti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dominio'>Dominio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Esercito'>Esercito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grande guerra'>Grande guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra partigiana'>Guerra partigiana</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerre di indipendenza'>Guerre di indipendenza</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pacifismo'>Pacifismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Piemonte'>Piemonte</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sciopero'>Sciopero</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trincee, fortezze e casematte'>Trincee, fortezze e casematte</a></body></html>