<html><head><title>Gramsci Dictionary: Padre</title></head><body><h1>Padre</h1><p> Il lemma &laquo;padre&raquo; compare nelle lettere precarcerarie e carcerarie e nei Q con due significazioni diverse. Il termine, infatti, assume una precipua valenza autobiografica sin dalle lettere giovanili spedite da G. ai suoi familiari durante il triennio degli studi liceali a Cagliari e gli anni del suo &ldquo;garzonato universitario&rdquo; a Torino. Questo denso blocco di lettere, in cui emergono i controversi rapporti tra G. e suo padre Francesco, appare caratterizzato da uno stile epistolare aspro, rapsodico, animato da una sorta di scatti nevrotici. La corrispondenza col padre si snoda attraverso la meticolosa descrizione di dettagli realistici, di esigenze pratiche, di vicende quotidiane: la pigione da pagare per una stanza poco confortevole, i miseri pasti, l'incubo dell'&laquo;abito che luccica da ogni parte&raquo;, le quotidiane discussioni con un sistema burocratico che necessita le firme dei suoi genitori su pratiche che quasi sempre &ndash; come testimoniano i numerosi solleciti di G. &ndash; resteranno inevase (L 34-5, al padre, 16 febbraio 1910). Protagonista di queste lettere &egrave; la protesta del giovane Nino (Antonio) e in esse &egrave; ravvisabile un bersaglio costante: la noncuranza, l'indifferenza e l'&laquo;imperturbabilit&agrave; maomettana&raquo; del padre Francesco, definito addirittura &laquo;padrone&raquo; (L 56, al padre, 15 novembre 1911). Da pi&ugrave; parti &egrave; stato posto il problema delle cause di tale sentimento di avversione. Probabilmente &ndash; &egrave; stato osservato &ndash; G. non perdon&ograve; a suo padre l'umiliazione di saperlo condannato e imprigionato, nel 1898, per peculato e concussione. O forse prefer&igrave; credere per tutta la vita che la causa della propria deformit&agrave; fisica fosse dovuta alla &laquo;trascuratezza&raquo; e all'&laquo;apatia&raquo; del padre, colpevole di non averlo voluto curare dopo una caduta di cui G. era stato vittima a pochi mesi dalla nascita (LC 707, a Tania, 23 aprile 1933). La densa implicazione autobiografica del lemma si esplica anche nelle affettuose e, allo stesso tempo, rigorose lettere indirizzate ai figli Delio e Giuliano. G. spesso si interroga drammaticamente sul suo ruolo di padre, assente fisicamente dalla vita dei suoi due bambini, come testimonia una bellissima lettera indirizzata alla moglie Giulia, in cui G. scrive: &laquo;Penso che la nostra pi&ugrave; grande disgrazia &egrave; stata quella di essere stati insieme troppo poco, e sempre in condizioni generali anormali, staccate dalla vita reale e concreta di tutti i giorni. Dobbiamo ora, nelle condizioni di forza maggiore in cui ci troviamo, rimediare a queste manchevolezze del passato, in modo da mantenere alla nostra unione tutta la sua saldezza morale e salvare dalla crisi ci&ograve; che di bello c'&egrave; pure stato nel nostro passato e che vive nei bambini nostri. [...] Io voglio aiutarti, nelle mie condizioni, a superare la tua attuale depressione, ma bisogna anche che tu un po' mi aiuti e mi insegni il modo migliore di aiutarti efficacemente, indirizzando la tua volont&agrave;, strappando tutte le ragnatele di false rappresentazioni del passato che possono incepparla, aiutandomi a conoscere sempre meglio i due bambini e a partecipare alla loro vita, alla loro formazione, alla affermazione della loro personalit&agrave;, in modo che la mia &ldquo;paternit&agrave;&rdquo; diventi pi&ugrave; concreta e sia sempre attuale e cos&igrave; diventi una paternit&agrave; vivente e non solo un fatto del passato&raquo; (LC 395-6, 9 febbraio 1931). Nei Q il termine assume una sua valenza teorica in stretta connessione con il &laquo;motivo del parricidio&raquo; e con &laquo;la sua apologia&raquo; (<a href='http://gramscisource.org/quaderno/3/nota/3' target='_blank' class='link-to-note'>Q 3, 3</a>, 287). Interessante, a questo proposito, &egrave; una nota del Q 3 in cui G., riflettendo su una tesi molto in voga presso i romanzieri tedeschi a lui contemporanei, ossia &laquo;l'emancipazione dei figli dalla tutela paterna&raquo;, riconosce quanto &laquo;l'influenza del Freud sulla letteratura tedesca&raquo; sia stata &laquo;incalcolabile&raquo;, poich&eacute; essa &ndash; sostiene ancora G. &ndash; essendo &laquo;alla base di una nuova etica rivoluzionaria [...] ha dato un aspetto nuovo all'eterno conflitto tra padri e figli&raquo; (ivi, 287-8). In altri luoghi dei Q il lemma &egrave; adoperato, sia nella forma sostantivale sia in quella aggettivale, nella sua specificit&agrave; di espressione del principio d'autorit&agrave;: per designare, ad esempio, lo Stato, quando &laquo;era concepito come qualcosa di astratto dalla collettivit&agrave; dei cittadini, come un padre eterno che avrebbe pensato a tutto, provveduto a tutto&raquo; (<a href='http://gramscisource.org/quaderno/6/nota/79' target='_blank' class='link-to-note'>Q 6, 79</a>, 750); oppure per specificare &laquo;l'espressione di &ldquo;umili&rdquo;&raquo; che nell'utilizzo dell'intellettuale italiano &ndash; osserva G. &ndash; &laquo;indica un rapporto di protezione paterna e padreternale, [...] il rapporto come tra due razze, una ritenuta superiore e l'altra inferiore&raquo; (<a href='http://gramscisource.org/quaderno/9/nota/135' target='_blank' class='link-to-note'>Q 9, 135</a>, 1197 e <a href='http://gramscisource.org/quaderno/21/nota/3' target='_blank' class='link-to-note'>Q 21, 3</a>, 2112).</p><h2>VALERIA LEO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Freud, Sigmund'>Freud, Sigmund</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Madre'>Madre</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a></body></html>