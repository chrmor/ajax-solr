<html><head><title>Gramsci Dictionary: Provincia, provincialismo</title></head><body><h1>Provincia, provincialismo</h1><p> La concezione gramsciana della provincia si costituisce all'incrocio di due diverse problematiche: quella linguistico-grammaticale, con il suo prolungamento letterario e culturale, e quella storico-politica. Dalla linguistica G. trae l'impostazione spazio-temporale del rapporto metropoli-provincia, per cui il nesso tra centro e periferia configura due diversi ordini di temporalit&agrave;: presente e passato (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 34), ovvero tempo unitario nazionale, in quanto tale traducibile nella temporalit&agrave; continentale e mondiale, contro la pluralit&agrave; dei tempi disgregati della provincia (<a href='http://gramscisource.org/quaderno/14/nota/7' target='_blank' class='link-to-note'>Q 14, 7</a>, 1660). Il provincialismo &egrave; in Italia infatti il &laquo;residuo del passato di disgregazione politica e morale&raquo; (<a href='http://gramscisource.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1303) e non testimonianza di un organico e moderno ruolo di direzione e orientamento della citt&agrave; sulla campagna, come accade nella storia francese (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 51 e <a href='http://gramscisource.org/quaderno/1/nota/131' target='_blank' class='link-to-note'>Q 1, 131</a>, 118-9). Non solo: la stessa &laquo;satira e la caricatura del provinciale [...] non &egrave; altro che un riflesso del fatto che non esiste ancora una unit&agrave; nazionale-culturale nel popolo italiano, che il &ldquo;provincialismo&rdquo; e particolarismo &egrave; ancora radicato nel costume e nei modi di pensare e di agire; non solo, ma che non esiste un &ldquo;meccanismo&rdquo; per elevare la vita dal livello provinciale a quello nazionale europeo collettivamente&raquo; (<a href='http://gramscisource.org/quaderno/14/nota/21' target='_blank' class='link-to-note'>Q 14, 21</a>, 1679). Per superare il provincialismo non basta introdurre una mentalit&agrave; &laquo;critica&raquo; (<a href='http://gramscisource.org/quaderno/9/nota/134' target='_blank' class='link-to-note'>Q 9, 134</a>, 1196): occorre lavorare &laquo;per la divulgazione in uno strato intermedio di quella stessa cultura&raquo; (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426), unica garanzia di solidit&agrave; reale. Di qui l'importanza dei giornali, delle riviste (<a href='http://gramscisource.org/quaderno/3/nota/58' target='_blank' class='link-to-note'>Q 3, 58</a>, 338 e <a href='http://gramscisource.org/quaderno/3/nota/72' target='_blank' class='link-to-note'>Q 3, 72</a>, 394), della scuola (<a href='http://gramscisource.org/quaderno/4/nota/50' target='_blank' class='link-to-note'>Q 4, 50</a>, 487-8), come organismi in grado di svolgere adeguatamente questa funzione di unificazione capillare. In mancanza di ci&ograve;, la provincia eserciter&agrave; in Italia la funzione svolta nel passato: non &laquo;una funzione progressiva [...] nel rinfrescare l'ambiente chiuso e corrotto dei centri di vita nazionale&raquo;, ma, essendo &laquo;la provincia [...] in realt&agrave; (come dirigenti) molto pi&ugrave; corrotta del centro&raquo;, il principio di &laquo;una nuova corruzione&raquo; (<a href='http://gramscisource.org/quaderno/9/nota/48' target='_blank' class='link-to-note'>Q 9, 48</a>, 1125).</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cento citt&agrave;'>Cento citt&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a></body></html>