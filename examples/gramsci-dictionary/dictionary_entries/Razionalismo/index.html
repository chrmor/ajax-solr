<html><head><title>Gramsci Dictionary: Razionalismo</title></head><body><h1>Razionalismo</h1><p> G. fa riferimento a varie concezioni del razionalismo: quello romantico, secondo il quale l'innovatore &egrave; colui che distrugge l'esistente senza interrogarsi intorno a ci&ograve; che avverr&agrave; dopo; quello illuministico, secondo il quale &laquo;tutto ci&ograve; che esiste &egrave; una &ldquo;trappola&rdquo; dei forti contro i deboli, dei furbi contro i poveri di spirito&raquo; (<a href='http://gramscisource.org/quaderno/14/nota/67' target='_blank' class='link-to-note'>Q 14, 67</a>, 1726). Altra &egrave; la posizione della filosofia della prassi, secondo la quale &laquo;ogni cosa che esiste &egrave; &ldquo;razionale&rdquo;, cio&egrave; ha avuto o ha una funzione utile&raquo; (<a href='http://gramscisource.org/quaderno/14/nota/67' target='_blank' class='link-to-note'>ibid.</a>), anche se l'ha poi perduta: &laquo;una verit&agrave; che si dimentica &egrave; questa: che ci&ograve; che esiste ha avuto la sua ragione d'esistere, &egrave; servito, &egrave; stato razionale, ha &ldquo;facilitato&rdquo; lo sviluppo storico e la vita&raquo; (<a href='http://gramscisource.org/quaderno/14/nota/67' target='_blank' class='link-to-note'>ivi</a>, 1726-7). Una terza forma di razionalismo &egrave; quella antistoricistica, di cui sono diffusori i sostenitori della rivoluzione passiva, per i quali nel processo dialettico la tesi &egrave; conservata dall'antitesi per non portare a esaurimento il processo stesso. Scrive G.: &laquo;Si tratta di uno dei tanti modi di &ldquo;mettere le brache al mondo&rdquo;, di una delle tante forme di razionalismo antistoricistico&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1221). Nella fase di costruzione di un partito &egrave; importante tenere presenti le utopie che, presentandosi nella forma di razionalismo astratto, &laquo;hanno la stessa importanza delle vecchie concezioni del mondo storicamente elaborate per accumulazione di esperienze successive&raquo; (<a href='http://gramscisource.org/quaderno/8/nota/195' target='_blank' class='link-to-note'>Q 8, 195</a>, 1058). Analizzando le correnti che agirono all'interno del Risorgimento italiano, inoltre, G. nota come sia possibile operare una loro valutazione in controtendenza rispetto alla tradizione: &laquo;le correnti italiane che vengono &ldquo;bollate&rdquo; di razionalismo francese e di illuminismo astratto sono invece le pi&ugrave; aderenti alla realt&agrave; italiana&raquo; rispetto alle correnti superficialmente &ldquo;giacobine&rdquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1361). G. si interessa infine anche del razionalismo architettonico, al quale attribuisce il significato di &ldquo;moderno&rdquo; in quanto in grado &laquo;di esprimere il bello secondo il gusto di un certo tempo&raquo; (<a href='http://gramscisource.org/quaderno/14/nota/2' target='_blank' class='link-to-note'>Q 14, 2</a>, 1656).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Architettura'>Architettura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Illuminismo'>Illuminismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Reale-razionale'>Reale-razionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Utopia'>Utopia</a></body></html>