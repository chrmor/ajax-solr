<html><head><title>Gramsci Dictionary: Cavour, Camillo Benso, conte di</title></head><body><h1>Cavour, Camillo Benso, conte di</h1><p> I Q ci propongono un duplice profilo del ministro piemontese che, nel cuore dell'Ottocento italiano, ora spinge alla modernizzazione dei rapporti sociali, ora punta alla continuit&agrave;, pur nel mirato mutamento di forme e modi della politica. In ogni caso, notevole &egrave; l'attenzione per Cavour nei Q, al centro di un crocevia di interessi dal significato sia immediatamente politico, sia pi&ugrave; mediatamente teorico e sociale. &Egrave; il caso, innanzitutto, dell'originale combinazione di diplomazia e movimento che il ministro sabaudo rappresenta per G.; essa trova la sua massima espressione in quella sorta di incoraggiamento e, insieme, di controllo, proprio del Piemontese, rispetto al genere di mobilitazione popolare che trova la sua concretezza nell'impresa dei Mille. Ma il discorso &egrave; ancora pi&ugrave; complesso; con Cavour siamo di fronte a un segno della propensione gramsciana per un Risorgimento del tutto affrancato da cifre storiografiche, e assunto a teatro di una periodizzazione storica intorno al concetto-processo di rivoluzione passiva, adversus quello simmetricamente opposto di protagonismo delle masse. Nei Q emerge il significato moderno di Cavour, come provocatore di una coscienza soggettiva dei ceti urbani, in grado di autopromuoversi al livello della direzione e del dominio. La direzione &egrave; data dal controllo del &laquo;rapporto &ldquo;citt&agrave;-campagna&rdquo;&raquo;, in quanto asse &laquo;delle forze motrici fondamentali della storia italiana&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 38), da parte dei ceti urbani in generale, a svantaggio di quelli rurali. Il dominio &egrave; invece dato dalla specificit&agrave; storico-politica del Risorgimento, opera di sacrificio del Mezzogiorno (ceti urbani piccolo-borghesi e grandi latifondisti) alle ambizioni del blocco urbano-industriale del Nord. Questa delicata operazione, perfezionata da Crispi, si avvia con Cavour, sotto la cui guida &laquo;i moderati avevano organizzato il Nord e il Centro&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>). Dunque l'acume &ldquo;patriottico&rdquo; del Piemontese in realt&agrave; &egrave; il segno di una seconda pagina storica di &laquo;rivoluzione passiva&raquo;, dopo la prima, resa nei Q con lo schema interpretativo di Vincenzo Cuoco. Con Cavour, patria e formazione di una classe sociale dominante sono un medesimo disegno, in cui la retorica del &ldquo;riscatto&rdquo; appare a G. decisamente secondaria rispetto al carattere di classe e di diseguaglianza che l'intero processo di unificazione nazionale ha assunto. Siamo ben oltre la critica, pur ricorrente nelle note carcerarie, del Risorgimento in funzione piemontese; siamo alla ricostruzione di un disegno che si spinge sino all'ambizione di allineare l'Italia alla modernit&agrave; statuale della Francia. Ma Italia e Francia sono politicamente incommensurabili per G., il quale riscontra un freddo cinismo nel lavoro del binomio Cavour-Crispi, accreditando entrambi i ministri di una lucida personalit&agrave;: decisamente &laquo;termidoriano preventivo&raquo; il secondo (<a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 766), pi&ugrave; programmatico il primo (<a href='http://gramscisource.org/quaderno/6/nota/89' target='_blank' class='link-to-note'>ibid.</a>), anche se l'esercizio del suo programma rientra sostanzialmente nella medesima tipologia del &laquo;termidoriano preventivo&raquo;. Di questa curiosa definizione, carica di una valenza non rivoluzionaria, e dunque di sconfitta, &egrave; lo stesso G. a fornirci il significato, prezioso indizio per classificare l'intero senso di quella originale miscela di apprezzamento e critica che egli nutre verso Cavour. Il &laquo;termidoriano preventivo&raquo; &egrave; &laquo;un termidoriano che non prende il potere quando le forze latenti sono state messe in movimento, ma prende il potere per impedire che tali forze si scatenino&raquo; (<a href='http://gramscisource.org/quaderno/6/nota/89' target='_blank' class='link-to-note'>ibid.</a>). La scelta antigiacobina, e perci&ograve; termidoriana, corrisponde dunque a una valutazione che precede e condiziona gli eventi futuri, &egrave; azione apparentemente prammatica ma inscritta in un modello politico non rivelato perch&eacute; intuito solo dal suo medesimo autore. In questo senso Cavour gode di una duplice personalit&agrave;: sotto il profilo dell'azione egli &egrave; maestro di &laquo;realismo politico&raquo; e di &laquo;empirismo&raquo;, di contro ai disegni meramente etici o universalistici di Gioberti o di Mazzini (<a href='http://gramscisource.org/quaderno/6/nota/89' target='_blank' class='link-to-note'>ibid.</a>). Sotto il profilo del disegno, invece, il Piemontese possiede una lunga veduta, all'altezza della storia e della politica insieme, ma tale veduta non si concede nell'immediatezza dell'azione, come nel caso di Crispi, e la sua verit&agrave; &egrave; tutta nel suo stesso divenire: &laquo;Sar&agrave; da ricercare attentamente &ndash; scrive G. &ndash; se nel periodo del Risorgimento sia apparso almeno qualche accenno di un programma in cui l'unit&agrave; della struttura economico-sociale italiana sia stata vista in questo modo concreto [da &ldquo;termidoriano preventivo&rdquo;, ndr]: ho l'impressione che stringi, stringi, il solo Cavour ebbe una concezione di tal genere, cio&egrave; nel quadro della politica nazionale, pose le classi agrarie meridionali come fattore primario, classi agrarie e non contadine naturalmente, cio&egrave; blocco agrario diretto da grandi proprietari e grandi intellettuali. Sar&agrave; bene da studiare perci&ograve; il volume speciale dei carteggi cavourriani dedicato alla &ldquo;Quistione meridionale&rdquo;&raquo; (<a href='http://gramscisource.org/quaderno/6/nota/89' target='_blank' class='link-to-note'>ivi</a>, 766-7). Va notato che l'intera portata egemonica della direzione di Cavour trova per G. una misura decisamente moderata. Il moderatismo qui si riferisce non soltanto all'indirizzo del &ldquo;partito politico&rdquo; nel modello del ministro piemontese, ma anche e soprattutto alla capacit&agrave; dell'abile diplomatico di misurare i limiti oltre i quali la sua stessa azione sarebbe divenuta oltranzista e giacobina, quasi di un antigiacobinismo a sua volta &ldquo;furiosamente&rdquo; giacobino: &laquo;Cavour aveva avvertito di non trattare il Mezzogiorno con gli stati d'assedio&raquo;, scrive G. per sottolineare la durezza di Crispi in occasione dei &laquo;Fasci&raquo; siciliani (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 45). La considerazione torna in <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2017, laddove l'intero paragrafo &egrave; dedicato al ruolo della rivoluzione passiva, con un'intestazione estremamente significativa: Il problema della direzione politica nella formazione e nello sviluppo della nazione e dello Stato moderno in Italia (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2010). Ma i caratteri moderni del moderatismo cavouriano derivano da altri elementi di rilievo. &Egrave; il caso del rapporto fra diplomazia e rivoluzione: non si tratta solo della sottile critica relativa alla capacit&agrave; del ministro torinese di stemperare nella manovra delle cancellerie le potenziali spinte rivoluzionarie sempre implicite in un processo complesso come l'unificazione della nazione; qui ritorna la netta cesura fra la modernizzazione del neonato Stato italiano e la consolidata tradizione nazionale francese. Se alla seconda &egrave; contributo inseparabile la rivoluzione del 1789, con il suo corredo giacobino, al contrario per l'Italia si pu&ograve; parlare di un modello di Stato senza rivoluzione: &laquo;i liberali di Cavour &ndash; scrive G. &ndash; non sono dei giacobini nazionali: essi in realt&agrave; superano la destra del Solaro [Solaro della Margarita, ndr], ma non qualitativamente, perch&eacute; concepiscono l'unit&agrave; come allargamento dello Stato piemontese&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 747). La formula &laquo;diplomatizzare la rivoluzione&raquo;, che G. impiega pi&ugrave; volte, avendola mutuata dal testo del 1928 Confessioni e ricordi di Ferdinando Martini, indica il segno diverso del protagonismo storico, che nel caso italiano viene circoscritto a una politica tanto incisiva quanto non aperta alle classi popolari e ai grandi movimenti. Il problema &egrave; proprio nella mancanza, tutta italiana, di un rapporto fra nazione e disegno politico, fra movimenti e istituzioni, come attesta l'amara sintesi gramsciana, secondo cui &laquo;Talleyrand non pu&ograve; essere paragonato con Napoleone&raquo; (<a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 764-5). Il problema viene proposto anche attraverso il lessico, in G. molto usuale, della tradizione intellettuale italiana: la categoria del guicciardinismo &egrave; ora uno strumento particolarmente adeguato per rappresentare la sottile analisi del fenomeno della diplomatizzazione della rivoluzione. In realt&agrave;, qui il tema &ldquo;Cavour&rdquo; viene riletto da G. come una pagina intensa della pi&ugrave; lunga storia della mentalit&agrave; italiana, relativa al particolarismo politico, che si riassume nella formula del &ldquo;guicciardinismo&rdquo;. Seguendo un'espressione di Edgard Quinet (&laquo;equivalenza di rivoluzione-restaurazione nella storia italiana&raquo;: <a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1324), G. ovviamente rinvia a Cuoco, gi&agrave; prima richiamato, poi si diffonde contro lo storicismo crociano. Tralasciando la critica del filosofo neoidealista, qui va notato che fra Cuoco e il crocianesimo G. incontra ancora Cavour, esempio di un modo di intervenire nella storia che limita gli spazi dell'iniziativa politica. Il &ldquo;precipitato&rdquo; della miscela cavouriana di contenimento e di controllo dei processi innovativi &egrave; &ldquo;rubricato&rdquo; in G. nel guicciardinismo, modello &ndash; dedotto da De Sanctis &ndash; di universalizzazione del particolare e della politica degli scopi parziali, di contro all'universalismo rivoluzionario dello spirito giacobino-francese. L'alternativa fra rivoluzione e diplomazia interpreta la modalit&agrave; cavouriana del guicciadinismo, poich&eacute; &laquo;il Cavour avrebbe appunto &ldquo;diplomatizzato&rdquo; la rivoluzione dell'uomo del Guicciardini ed egli stesso si avvicinava come tipo al Guicciardini&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ivi</a>, 1325). L'eterno ritorno di Guicciardini &ndash; motivo ormai celeberrimo nella letteratura gramsciana &ndash; testimonia dell'impossibilit&agrave; di ridurre la trasformazione unitaria dello Stato italiano a &ldquo;conato&rdquo; impotente nella storia della penisola. Anzi, la metafora dello storico rinascimentale fiorentino &egrave; l'indizio della possibilit&agrave; pratica, gi&agrave; esperita con successo da Cavour, di coniare una tradizione politica della conservazione, accanto alle culture del rinnovamento che, da Machiavelli al presente, attestano l'ambivalenza della storia civile italiana. Si tratta, a ben vedere, di una sottile percezione in G. del potenziale di &ldquo;universalizzazione&rdquo; del particolare che con il tramite di Guicciardini apre, a partire proprio da Cavour, alla trasformazione dei progetti politici nel loro contrario (rivoluzione in diplomatizzazione), e dunque al trasformismo politico. &Egrave; appena il caso di notare, grazie alle molteplici suggestioni promosse da un Cavour liberato dalla sua statura pi&ugrave; immediatamente storico-unitaria, che nell'efficace formulazione di un &ldquo;modello umano&rdquo; di tipo guicciardiniano G. cerca di configurare una lunga, anzi lunghissima nozione di egemonia, da verificare gi&agrave; nel modello liberale-cavouriano dell'unit&agrave; nazionale. Il profilo di un leader &ndash; diremmo noi posteri &ndash; ben si attaglia all'uomo-Cavour, erede pi&ugrave; aggiornato, anche se non certo ultimo, dell'uomo-Guicciardini e della sua capacit&agrave; di essere non solo forza di contenimento, ma anche forza di dominio e di controllo di qualsiasi giacobinismo di ogni tempo. Ecco la silenziosa accumulazione di pratica e di prudenza di un laboratorio liberale &ndash; quello italiano &ndash; che G. analizza nei suoi momenti pi&ugrave; carichi di significato e che non riduce tanto a una forma mimetizzata di ragione di Stato &ldquo;al di sopra&rdquo; dei popoli, quanto a una forma di &ldquo;ragione politica&rdquo; controllata dai governi, una specie di simbiosi fra modernit&agrave; e dominio, in cui il secondo termine pone decisamente in ombra il primo. Accanto a questa modernit&agrave; conservatrice, Cavour propone altri motivi di innovazione, nel giudizio di G. segno dell'avvio anche di pi&ugrave; equilibrate tradizioni politiche civili, che poi il fascismo ha rimosso. Il principio dello Stato laico fa parte di tale patrimonio, adottato da Cavour con la legge del maggio 1855, secondo la quale &ndash; G. riprende da un lavoro di Arturo Carlo Jemolo &ndash; &laquo;lo Stato non deve sussidiare alcun culto&raquo; (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1865). Nel 1918 fu invece introdotto il sostegno statale per il clero e per il culto, primo passo verso la pratica dei concordati, nei Q considerata un passo indietro per la coscienza laica e una &laquo;capitolazione dello Stato moderno&raquo; (<a href='http://gramscisource.org/quaderno/16/nota/11' target='_blank' class='link-to-note'>ivi</a>, 1866). Il rimpianto, quasi, della coerenza cavouriana nella scelta laica, peraltro ripreso pi&ugrave; di una volta nelle note carcerarie, &egrave; il segno di una tormentata rivisitazione della tradizione liberale. Fulcro di una sfida intellettuale e politica per la trasformazione dello Stato italiano, la tradizione liberale &egrave; tuttavia oggetto di attrazioni e repulsioni cos&igrave; continue nelle note carcerarie, da connotarle come laboratorio di una disorganicit&agrave; sorprendentemente produttiva e feconda. Cavour &egrave; il crocevia di questa tradizione liberale, per la statura politica che lo contraddistingue, per la sua gi&agrave; ricordata propensione alla pratica, pur &ldquo;armata&rdquo; da un'intelligenza di governo fortemente progettuale, e inoltre &egrave; anche il campione di una partita giocata fra &ldquo;uomini&rdquo; e &ldquo;cose&rdquo; del Risorgimento, che G. non esita a raccogliere in due grandi correlazioni, in due collegamenti fra i pi&ugrave; sintomatici della sua inquieta scrittura: il nesso tra rivoluzione passiva e guerra di posizione e quello, parallelo, tra forza &laquo;regolare&raquo; e forza &laquo;&ldquo;carismatica&rdquo;&raquo;, che divide cio&egrave;, lo schieramento &laquo;intorno a Cavour e Garibaldi&raquo; (<a href='http://gramscisource.org/quaderno/15/nota/15' target='_blank' class='link-to-note'>Q 15, 15</a>, 1772). Questa seconda contraddizione corrisponde a una delle possibili forme del rapporto di reciproca esclusione fra rivoluzione passiva e guerra di movimento. L'argomento &egrave; fra i pi&ugrave; ampi e generali della prosa gramsciana; ma qui interessa perch&eacute;, gi&agrave; all'altezza della nascente Italia liberale, trova nel ruolo di Cavour l'esito di un primo confronto, duro, anche se non tragico, grazie alle caratteristiche non giacobine di un liberalismo nazionale molto pratico e assai meno informato a principi e culture ideologiche. In ultima analisi, la gi&agrave; rilevata scansione cavouriana del guicciardinismo incorpora la possibilit&agrave; storicamente data di un liberalismo poco strutturato in quanto cultura civile e invece molto attrezzato nella sua capacit&agrave; di revoca di qualsiasi forza &ldquo;di movimento&rdquo;. Dunque non siamo, con Cavour, di fronte a un liberalismo colto e tollerante, ma piuttosto di fronte a un aggiornamento della passivizzazione delle masse, pur in presenza di una relativa autonomia delle passioni e della forza di organizzazione delle componenti popolari. La natura decisamente politica del ragionamento gramsciano, nel quale Cavour occupa lo spazio di una solida conferma interpretativa, &egrave; ulteriormente attestata dalla rubricazione del paragrafo <a href='http://gramscisource.org/quaderno/15/nota/15' target='_blank' class='link-to-note'>Q 15, 15</a> nel &ldquo;grande&rdquo; segno di Machiavelli; qui si delinea l'intero quadrilatero teorico costituito dal paradigma della guerra di posizione, vincente su quello della guerra di movimento, e dalla sua evidente esemplificazione storica in Cavour, il quale prevale su Garibaldi. Che il Piemontese risponda a una logica politica pi&ugrave; completa e pi&ugrave; incisiva di quella dell'universalismo repubblicano di Mazzini o cattolico di Gioberti &egrave; acquisizione frequente nelle note gramsciane; che poi il senso pi&ugrave; profondo dell'accezione italiana del liberalismo consista nella configurazione di uno &ldquo;spazio di manovra&rdquo;, delle classi popolari, certo, ma non in una loro dignit&agrave; di governo, &egrave; affermazione chiara in G.: si consideri, a riguardo, proprio la forza &laquo;carismatica&raquo; riconosciuta a Garibaldi e al suo paradigma di azionismo, della quale il vero beneficiario risulta poi lo stesso Cavour. Dopo il 1848, infatti, cio&egrave; dopo il massimo di &ldquo;guerra di movimento&rdquo; sul piano continentale, la combinazione fra &ldquo;regolari&rdquo; (piemontesi) e &ldquo;carismatici&rdquo; (camicie rosse garibaldine) &laquo;diede il massimo risultato, sebbene questo risultato fosse poi incamerato dal Cavour&raquo; (<a href='http://gramscisource.org/quaderno/15/nota/15' target='_blank' class='link-to-note'>ibid.</a>). Non mancano, infine, lucidissimi riferimenti alla teoria e allo studio del partito politico moderno, contraddistinti da una lettura parallela degli scritti di Michels, estremamente utile per verificare ancora l'originalit&agrave; e la modernit&agrave; di Cavour, rispetto al modello del partito &laquo;di volontari&raquo; riscontrato nello schema mazziniano e garibaldino. In <a href='http://gramscisource.org/quaderno/9/nota/142' target='_blank' class='link-to-note'>Q 9, 142</a>, 1202-3, il carattere &laquo;organico&raquo; e omogeneo del partito della destra storica del ministro piemontese illumina ancora la sua modernit&agrave; e consente a G. una dura allusione al rigetto delle posizioni di Bordiga a proposito del Partito comunista d'Italia, debole perch&eacute; privo di organicit&agrave;.</p><h2>SILVIO SUPPA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bordiga, Amadeo'>Bordiga, Amadeo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concordato'>Concordato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crispi, Francesco'>Crispi, Francesco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Direzione'>Direzione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dominio'>Dominio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Garibaldi, Giuseppe'>Garibaldi, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Liberali, liberalismo'>Liberali, liberalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mazzini, Giuseppe'>Mazzini, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzogiorno'>Mezzogiorno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Michels, Robert'>Michels, Robert</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderati'>Moderati</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Piemonte'>Piemonte</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a></body></html>