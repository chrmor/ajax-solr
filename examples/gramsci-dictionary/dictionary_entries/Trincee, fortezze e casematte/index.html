<html><head><title>Gramsci Dictionary: Trincee, fortezze e casematte</title></head><body><h1>Trincee, fortezze e casematte</h1><p> Con tali lemmi (o con l'analogo &laquo;fortificazioni&raquo;) G. indica gli apparati ideologici e i rapporti sociali che costituiscono il terreno di scontro politico-militare sul quale agiscono le classi nella &laquo;guerra di posizione&raquo;. In Occidente lo Stato &egrave; &laquo;una trincea avanzata&raquo; dietro cui vi &egrave; la societ&agrave; civile, ovvero &laquo;una robusta catena di fortezze e di casematte&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866), tra cui le &laquo;grandi organizzazioni popolari di tipo moderno, che rappresentano come le &ldquo;trincee&rdquo; e le fortificazioni permanenti della guerra di posizione&raquo; (<a href='http://gramscisource.org/quaderno/8/nota/52' target='_blank' class='link-to-note'>Q 8, 52</a>, 973). Dunque &laquo;le superstrutture della societ&agrave; civile sono come il sistema delle trincee nella guerra moderna&raquo; (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1615). Rispetto all'Oriente, nel quale &laquo;lo Stato era tutto, la societ&agrave; civile era primordiale e gela tinosa&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866), la politica in Occidente &laquo;diventa sempre pi&ugrave; guerra di posizione e si pu&ograve; dire che uno Stato vince una guerra in quanto la prepara minutamente e tecnicamente nel tempo di pace. La struttura massiccia delle democrazie moderne, sia come organizzazioni statali che come complesso di associazioni nella vita civile costituiscono per l'arte politica come le &ldquo;trincee&rdquo; e le fortificazioni permanenti del fronte nella guerra di posizione: essi rendono solo &ldquo;parziale&rdquo; l'elemento del movimento che prima era &ldquo;tutta&rdquo; la guerra&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566-7). Tale guerra di posizione richiede &laquo;una ricognizione del terreno e una fissazione degli elementi di trincea e di fortezza rappresentati dagli elementi di societ&agrave; civile&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866) e fissa &laquo;un apparato egemonico in quanto crea un nuovo terreno ideologico, determina una riforma delle coscienze e dei metodi di conoscenza&raquo; (<a href='http://gramscisource.org/quaderno/10b/nota/12' target='_blank' class='link-to-note'>Q 10 II, 12</a>, 1250).</p><h2>ROBERTO CICCARELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Apparato egemonico'>Apparato egemonico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oriente-Occidente'>Oriente-Occidente</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a></body></html>