<html><head><title>Gramsci Dictionary: Guerra di posizione</title></head><body><h1>Guerra di posizione</h1><p> La ricchezza polisemica del concetto di guerra di posizione &egrave; significativa del metodo gramsciano: essa ha un valore descrittivo e gnoseologico e registra la trasformazione dell'arte militare applicandola alla scienza politica, divenendo nei Q uno dei principali strumenti usati dalla filosofia della praxis per definire le modalit&agrave; attraverso le quali si affermano la lotta e l'organizzazione delle classi e per descrivere le principali strategie militari adottate dagli eserciti moderni nella prima guerra mondiale. Rispetto alla guerra di movimento, la guerra di posizione viene preparata minuziosamente dagli Stati e dalle classi sociali durante il tempo di pace (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228). Per G. la guerra di posizione non avviene solo in tempo di guerra, tra le trincee costruite nel 1914-1918 sul fronte franco-tedesco o italo-austriaco, ma &egrave; l'espressione dell'&ldquo;assedio reciproco&rdquo; tra le classi che si svolge costantemente in tutte le moderne societ&agrave; capitalistiche (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1615). L'accumulazione di risorse economiche, sociali e politiche necessarie all'espugnazione, da parte delle classi subalterne, delle fortezze ideologiche create dalle classi dominanti cos&igrave; come la distruzione del &laquo;fronte&raquo; creato dalle trincee dell'esercito nemico sono le prerogative della politica moderna: &laquo;La struttura massiccia delle democrazie moderne, sia come organizzazioni statali che come complesso di associazioni nella vita civile costituiscono per l'arte politica come le &ldquo;trincee&rdquo; e le fortificazioni permanenti del fronte nella guerra di posizione: essi rendono solo &ldquo;parziale&rdquo; l'elemento del movimento che prima era &ldquo;tutta&rdquo; la guerra&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1567). Tutti i conflitti politico-militari avvenuti tra il 1848 e il 1918 hanno risentito dell'avvento della nuova guerra di posizione. Gli eserciti che si sono affrontati in questo settantennio si sono combattuti con le armi, ma anche con le risorse umane, tecniche e sociali messe a disposizione dall'allargamento di massa della produzione industriale. Rispetto all'epoca moderna dell'arte militare, dove pure le masse erano importanti, la guerra di posizione coinvolge l'intera popolazione dello Stato-nazione, per le esigenze legate al rifornimento delle truppe al fronte, ma anche per la produzione e la mobilitazione politico-ideologica di tali risorse. Per questa ragione, per G. la scienza politica, come la strategia militare tra il XIX e il XX secolo, possono in definitiva essere ritenute l'espressione di una medesima guerra di posizione. Colui che ha meglio inteso la natura politica della moderna guerra di posizione &egrave; stato Lenin. Rispetto a Trockij, teorico della guerra di movimento, a parere di G. Lenin &laquo;aveva compreso che occorreva un mutamento dalla guerra manovrata, applicata vittoriosamente in Oriente nel 17, alla guerra di posizione che era la sola possibile in Occidente&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). Dal punto di vista strettamente militare, l'intuizione di Lenin raccoglieva l'elemento empirico del nuovo tipo di guerra: &laquo;in breve spazio gli eserciti potevano accumulare sterminate quantit&agrave; di munizioni, dove i quadri sociali erano di per s&eacute; ancora capaci di diventare trincee munitissime&raquo; (<a href='http://gramscisource.org/quaderno/7/nota/16' target='_blank' class='link-to-note'>ibid.</a>). Dal punto di vista politico, Lenin sosteneva che lo scontro militare nelle trincee alludeva a un modello totalmente diverso di conflittualit&agrave;, la lotta per l'egemonia. L'apporto teorico di Lenin su questo punto &egrave; fondamentale: la guerra di posizione permette infatti la &laquo;realizzazione di un apparato egemonico, in quanto crea un nuovo terreno ideologico, determina una riforma delle coscienze e dei metodi di conoscenza, &egrave; un fatto di conoscenza, un fatto filosofico&raquo; (<a href='http://gramscisource.org/quaderno/10b/nota/12' target='_blank' class='link-to-note'>Q 10 II, 12</a>, 1250). Pur non avendo avuto il tempo di approfondire il lavoro sul nuovo concetto di guerra di posizione, Lenin ha compreso il &ldquo;compito nazionale&rdquo; della politica, che &laquo;domandava una ricognizione del terreno e una fissazione degli elementi di trincea e di fortezza rappresentati dagli elementi di societ&agrave; civile&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). Ad avviso di G., &egrave; la societ&agrave; civile (parte dello &ldquo;Stato integrale&rdquo;) a costituire il terreno di scontro politico-militare nel quale le classi agiscono i rispettivi rapporti di forza. L'obiettivo di questo scontro &egrave; la costruzione, o la trasformazione, di &laquo;un apparato egemonico in quanto crea un nuovo terreno ideologico, determina una riforma delle coscienze e dei metodi di conoscenza&raquo; (<a href='http://gramscisource.org/quaderno/10b/nota/12' target='_blank' class='link-to-note'>Q 10 II, 12</a>, 1250). Un elemento determinante della guerra di posizione &egrave; la grande massa degli uomini che hanno partecipato alle operazioni militari sui vari fronti. Per G. la guerra di posizione richiede enormi sacrifici a masse sterminate della popolazione e coinvolge tutti gli ambiti della vita associata nel rapporto di forza che ha come protagonisti i &laquo;dirigenti&raquo; e i &laquo;diretti&raquo;. La guerra di posizione &egrave; dunque il momento pi&ugrave; importante dell'ultimo ciclo della storia politica europea analizzata da G. Dal 1789 al 1814 si &egrave; avuta in Europa una guerra di movimento (politica) con la Rivoluzione francese e una lunga guerra di posizione dal 1815 al 1870. Dopo la prima guerra mondiale, la guerra di movimento si &egrave; avuta politicamente dal marzo 1917 al marzo 1921 (periodo corrispondente alla rivoluzione bolscevica in Russia e alla guerra civile che le ha fatto seguito), a cui &egrave; seguita una guerra di posizione il cui rappresentante, oltre che pratico (per l'Italia), ideologico (per l'Europa) &egrave; il fascismo (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228). Tale ricostruzione ha un obiettivo polemico: il Croce della Storia d'Europa del secolo XIX e della Storia d'Italia dal 1871 al 1915. L'uso storico del concetto di guerra di posizione permette infatti a G. di individuare il &ldquo;momento ideologico&rdquo; della storia crociana e di tracciare le caratteristiche essenziali del ciclo politico sopra indicato. Per G., la lettura crociana della storia in termini culturali ed etico-politici non coglie l'elemento conflittuale che ha portato alla formazione dell'ordine politico europeo. L'analisi della restaurazione dell'ordine dopo i moti della Rivoluzione francese e dell'avventura napoleonica, dopo la rivoluzione europea del 1870 (che ebbe nella Comune di Parigi il momento politico pi&ugrave; &ldquo;visionario&rdquo;), oppure dopo la fine della prima guerra mondiale, che ha portato in Italia all'affermazione del fascismo, permette a G. di identificare una fase ulteriore della guerra di posizione, quella economica. La restaurazione obbediva, a parere di G., alla necessit&agrave; di gestire la trasformazione della struttura economica in termini riformistici. L'obiettivo politico della riforma economica in senso liberale era quello di evitare &laquo;cataclismi radicali e distruttivi in forma sterminatrice&raquo; del sistema sociale, che avrebbero danneggiato l'egemonia esistente. Il fascismo e la sua economia &ldquo;corporativistica&rdquo; sarebbero, a parere di G., una nuova forma di &laquo;rivoluzione passiva&raquo; elaborata dalle classi dirigenti italiane per neutralizzare il rischio di una crisi economica disastrosa e la conseguente precipitazione del conflitto sociale (<a href='http://gramscisource.org/quaderno/8/nota/236' target='_blank' class='link-to-note'>Q 8, 236</a>, 1089). La guerra di posizione &egrave; la forma essenziale in cui si d&agrave; la rivoluzione passiva del liberalismo ottocentesco prima e del fascismo novecentesco poi. In questo senso, per G. la Rivoluzione francese deve essere intesa come una guerra di movimento alla quale sarebbe seguita la lunga guerra di posizione del liberalismo. La rivoluzione bolscevica &egrave; un'altra forma di guerra manovrata, a cui &egrave; seguita la nuova guerra di posizione europea inaugurata dall'avvento del fascismo italiano. La nozione di guerra di posizione interagisce direttamente con le principali categorie del pensiero politico gramsciano, caratterizzandone i momenti essenziali e orientandone l'analisi storica, a partire dal concetto di &laquo;egemonia&raquo;, risultato di un'azione intellettuale, morale e politica dei dirigenti sui diretti. Analizzando la vita statale italiana, questa azione rivela tutta la sua complessit&agrave; e, nel caso storico in questione, il suo sostanziale fallimento. La classe dirigente italiana &egrave; caratterizzata dal trasformismo, cio&egrave; &laquo;dall'elaborazione di una sempre pi&ugrave; larga classe dirigente nei quadri fissati dai moderati dopo il 1848 e la caduta delle utopie neoguelfe e federalistiche, con l'assorbimento graduale, ma continuo e ottenuto con metodi diversi nella loro efficacia, degli elementi attivi sorti dai gruppi alleati e anche da quelli avversari e che parevano irreconciliabilmente nemici&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2011). In Italia, aggiunge G., la direzione politica &egrave; diventata un'appendice del dominio, &laquo;in quanto l'assorbimento delle &eacute;lites dei gruppi nemici porta alla decapitazione di questi e al loro annichilimento per un periodo spesso molto lungo&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). La soluzione italiana nel corso del Risorgimento &egrave; stata resa possibile dalla &laquo;&ldquo;rivoluzione senza rivoluzione&rdquo;&raquo;, o rivoluzione passiva, che ha permesso la formazione di una classe dirigente e il raggiungimento dell'unificazione del paese. Si tratta del proces so che porta una serie di gruppi &ldquo;diretti&rdquo; a diventare &ldquo;dirigenti&rdquo;, tramite un processo &ldquo;molecolare&rdquo;, alla base del quale si trova un gruppo ad alta &laquo;concentrazione organica&raquo; di intellettuali moderati (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2011-2). Tale dinamica, analizzata nella storia degli intellettuali italiani, viene allargata e generalizzata. L'avvento del fascismo in Italia &egrave; andato costruendo una forma nuova di rivoluzione passiva. Il successo di questa lotta &egrave; stato il risultato di una guerra di posizione condotta per mezzo secolo tra le trincee e le casematte della societ&agrave; italiana. Il consolidamento di questa egemonia ha promosso la vittoria della rivoluzione passiva anche in Germania: G. cita Antonio Labriola quando descrive la guerra di posizione in corso in questo paese. A dispetto del grande sviluppo capitalistico, infatti, l'egemonia borghese ha convissuto con il vecchio regime degli Junker, lasciando &laquo;sussistere una parte della facciata dietro cui velare il proprio dominio reale&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2033). La rivoluzione passiva nasce dunque anche dalla sconfitta delle politiche napoleoniche, e quindi della guerra di movimento in Europa, dalla sconfitta dello spirito giacobino, per G. legato all'affermazione della guerra di movimento: esso, &laquo;audace, temerario, &egrave; certamente legato all'egemonia esercitata cos&igrave; a lungo dalla Francia in Europa&raquo;. Le &laquo;guerre di Napoleone, invece, con l'enorme distruzione di uomini, [...] hanno indebolito non solo l'energia politica militante francese, ma anche quella delle altre nazioni, sebbene intellettualmente siano state cos&igrave; feconde per la rinnovazione dell'Europa&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). Lo stesso processo avviene in Inghilterra, dove &laquo;la rivoluzione borghese si &egrave; svolta prima che in Francia&raquo;, ma dove &laquo;abbiamo un fenomeno simile a quello tedesco di fusione tra il vecchio e il nuovo, nonostante l'estrema energia dei &ldquo;giacobini&rdquo; inglesi, cio&egrave; le &ldquo;teste rotonde&rdquo; di Cromwell; la vecchia aristocrazia rimane come ceto governativo, con certi privilegi, diventa anch'essa il ceto intellettuale della borghesia inglese&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2032-3). In questo modo, lo schema guerra di posizione-guerra di movimento viene applicato all'intera storia culturale e politica continentale e ai rapporti internazionali tra gli Stati. Si assiste, contestualmente alla crescita dell'economia capitalistica e alla sua industrializzazione, alla formazione di un blocco sociale che rinuncia al &ldquo;giacobinismo&rdquo; e adotta definitivamente la strategia della guerra di posizione e della rivoluzione passiva.</p><h2>ROBERTO CICCARELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dirigenti-diretti'>Dirigenti-diretti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Engels, Friedrich'>Engels, Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra'>Guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lenin, Nikolaij, Vladimir Il'ic Ul'janov, detto'>Lenin, Nikolaij, Vladimir Il'ic Ul'janov, detto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Molecolare'>Molecolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Politica'>Politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scienza della politica'>Scienza della politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trincee, fortezze e casematte'>Trincee, fortezze e casematte</a></body></html>