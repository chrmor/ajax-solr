<html><head><title>Gramsci Dictionary: Goethe, Johann Wolfgang von</title></head><body><h1>Goethe, Johann Wolfgang von</h1><p> Goethe &egrave; uno degli scrittori pi&ugrave; amati da G., che in una lettera del settembre 1932 confessa la propria ammirazione nei confronti del poeta, descrivendola come un entusiasmo tutto rivolto al versante estetico dell'arte goethiana (LC 613, a Iulca, 5 settembre 1932). A riprova della conoscenza gramsciana dell'opera di Goethe, nei Q si trovano diverse citazioni dirette (<a href='http://gramscisource.org/quaderno/4/nota/27' target='_blank' class='link-to-note'>Q 4, 27</a> e <a href='http://gramscisource.org/quaderno/4/nota/64' target='_blank' class='link-to-note'>Q 4, 64</a>; <a href='http://gramscisource.org/quaderno/6/nota/154' target='_blank' class='link-to-note'>Q 6, 154</a>; <a href='http://gramscisource.org/quaderno/7/nota/37' target='_blank' class='link-to-note'>Q 7, 37</a>; <a href='http://gramscisource.org/quaderno/8/nota/9' target='_blank' class='link-to-note'>Q 8, 9</a> e <a href='http://gramscisource.org/quaderno/8/nota/214' target='_blank' class='link-to-note'>Q 8, 214</a>). G. considera Goethe un classico in grado di riassumere &laquo;la gloria intellettuale della nazione&raquo; (<a href='http://gramscisource.org/quaderno/8/nota/138' target='_blank' class='link-to-note'>Q 8, 138</a>, 1026). Nei Q Goethe ritorna poi all'interno di alcune pagine, ora riepilogative ora di critica, scritte a proposito di un articolo di Julien Benda, per il quale nazionale &laquo;&egrave; diverso da nazionalista. Goethe era &ldquo;nazionale&rdquo; tedesco&raquo; (<a href='http://gramscisource.org/quaderno/3/nota/2' target='_blank' class='link-to-note'>Q 3, 2</a>, 284). E questo perch&eacute; i maestri non avrebbero valore per la loro somiglianza con lo spirito del loro gruppo, ma il valore di un artista come Goethe consisterebbe, secondo Benda, proprio &laquo;nella sua differenza dal gruppo donde &egrave; nato&raquo; (<a href='http://gramscisource.org/quaderno/3/nota/2' target='_blank' class='link-to-note'>ivi</a>, 285). Il ricorrere nei Q del nome di Goethe insieme a quello di altri grandi scrittori ascrivibili, secondo G., al nazionale-popolare non deve ingannare. Tra questi e Goethe c'&egrave; una differenza: &laquo;Solo Goethe &egrave; sempre di una certa attualit&agrave;, perch&eacute; egli esprime in forma serena e classica ci&ograve; che nel Leopardi, per esempio, &egrave; ancora torbido romanticismo: la fiducia nell'attivit&agrave; creatrice dell'uomo, in una natura vista non come nemica e antagonista, ma come una forza da conoscere e dominare, con l'abbandono senza rimpianto e disperazione delle &ldquo;favole antiche&rdquo; di cui si conserva il profumo di poesia, che le rende ancor pi&ugrave; morte come credenze e fedi&raquo; (<a href='http://gramscisource.org/quaderno/9/nota/121' target='_blank' class='link-to-note'>Q 9, 121</a>, 1187). Ne &egrave; esempio il Prometeo goethiano, &laquo;&ldquo;homo faber&rdquo;, consapevole di se stesso e del significato dell'opera sua&raquo; (<a href='http://gramscisource.org/quaderno/8/nota/214' target='_blank' class='link-to-note'>Q 8, 214</a>, 1075), paradigma letterario dell'antimeccanicismo gramsciano e dell'agire potenzialmente rivoluzionario della soggettivit&agrave;.</p><h2>YURI BRUNELLO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Arte'>Arte</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Benda, Julien'>Benda, Julien</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura artistica'>Letteratura artistica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a></body></html>