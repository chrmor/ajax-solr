<html><head><title>Gramsci Dictionary: Costituzionalismo</title></head><body><h1>Costituzionalismo</h1><p> In una nota sulla codificazione del diritto romano G. accenna al costituzionalismo come compimento di una lunga stagione giuridica tesa a istituire &laquo;un quadro permanente di &ldquo;concordia discorde&rdquo;, di lotta entro una cornice legale&raquo;, al fine di poter &laquo;sviluppare le forze implicite nella [...] funzione storica&raquo; (<a href='http://gramscisource.org/quaderno/6/nota/63' target='_blank' class='link-to-note'>Q 6, 63</a>, 732) della classe borghese. Questo fenomeno &egrave; analizzato nelle Costituzioni europee, come quella &laquo;spagnola del 1812 [...] &ldquo;esemplare&rdquo; per l'Europa assolutista&raquo; (<a href='http://gramscisource.org/quaderno/19/nota/39' target='_blank' class='link-to-note'>Q 19, 39</a>, 2062), quella polacca del 1791, &laquo;che aveva parecchi punti di contatto con la Dichiarazione dei diritti dell'uomo e del cittadino&raquo; (<a href='http://gramscisource.org/quaderno/19/nota/30' target='_blank' class='link-to-note'>Q 19, 30</a>, 2056), quella di Malta del 1921 (<a href='http://gramscisource.org/quaderno/6/nota/196' target='_blank' class='link-to-note'>Q 6, 196</a>, 837). La riflessione di G. sul costituzionalismo come concetto ampio e dinamico prosegue in una nota su Hegel, la cui &laquo;dottrina [...] sui partiti e le associazioni come trama &ldquo;privata&rdquo; dello Stato [...] doveva servire a dare una maggiore concretezza al costituzionalismo&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 56). Il costituzionalismo moderno sintetizzato da Hegel, che &laquo;supera gi&agrave;, cos&igrave;, il puro costituzionalismo&raquo;, &egrave; la cornice politica che permette il &laquo;governo col consenso dei governati, ma col consenso organizzato, non generico e vago quale si afferma nell'istante delle elezioni: lo Stato ha e domanda il consenso, ma anche &ldquo;educa&rdquo; questo consenso&raquo; (<a href='http://gramscisource.org/quaderno/1/nota/47' target='_blank' class='link-to-note'>ibid.</a>). La considerazione ampia che G. ha del fenomeno costituzionale emerge anche dal riferimento al rapporto tra l'esercito e la Costituzione: &laquo;non &egrave; vero che l'esercito, secondo le costituzioni, non deve mai fare della politica; l'esercito dovrebbe appunto difendere la costituzione, cio&egrave; la forma legale dello Stato&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1605). Machiavelli stesso, per G., &egrave; attento a questo livello costituzionale: &laquo;in tutto il Machiavelli si trovano sparsi principi generali di diritto costituzionale ed anzi egli afferma, abbastanza chiaramente, la necessit&agrave; che nello Stato domini la legge, dei principi fissi, secondo i quali i cittadini virtuosi possano operare sicuri di non cadere sotto i colpi dell'arbitrario&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 657-8).</p><h2>MICHELE FILIPPINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Consenso'>Consenso</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Costituzione'>Costituzione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Hegel, Georg Wilhelm Friedrich'>Hegel, Georg Wilhelm Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a></body></html>