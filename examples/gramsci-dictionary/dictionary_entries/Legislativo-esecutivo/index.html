<html><head><title>Gramsci Dictionary: Legislativo-esecutivo</title></head><body><h1>Legislativo-esecutivo</h1><p> Il problema politico classico della divisione dei poteri viene da G. affrontato in una nota dedicata alla differenza di fondo esistente tra il funzionamento di alcuni organi statali in Italia e nel Regno Unito. Oltre Manica, fa presente G., il parlamentarismo vive questa alternativa: o &egrave; il regime dei partiti oppure &egrave; &laquo;ridotto a un corpo legislativo in regime puramente costituzionale&raquo; nel quale l'equilibrio dei poteri &egrave; spezzato a favore o della corona o dell'esecutivo e, perci&ograve;, &egrave; &laquo;ridotto alla funzione dei Consigli di Stato in regime di assolutismo monarchico o dittatoriale di destra&raquo; (<a href='http://gramscisource.org/quaderno/6/nota/185' target='_blank' class='link-to-note'>Q 6, 185</a>, 830). D'altronde, ricorda G., alla base dell'ideologia della destra vi &egrave; l'idea di un rafforzamento dell'esecutivo (<a href='http://gramscisource.org/quaderno/6/nota/137' target='_blank' class='link-to-note'>Q 6, 137</a>, 801). Quando scrive del Consiglio di Stato, G. pensa evidentemente all'Italia, quella fascista e in genere quella post-unitaria, nella quale il Senato, in quanto di nomina regia, cio&egrave; &laquo;nominato dal potere esecutivo&raquo; (<a href='http://gramscisource.org/quaderno/6/nota/185' target='_blank' class='link-to-note'>Q 6, 185</a>, 830), svolge una funzione molto simile a quella del vecchio Consiglio di Stato. Il legislativo, peraltro, non solo elabora le leggi, ma mette a disposizione del personale statale &laquo;(funzionari elettivi e di carriera) [...] le forze coercitive legali dello Stato&raquo; (<a href='http://gramscisource.org/quaderno/14/nota/13' target='_blank' class='link-to-note'>Q 14, 13</a>, 1668), ossia gli strumenti con cui opera l'esecutivo. &laquo;Il problema dei funzionari coincide in parte col problema degli intellettuali&raquo;, ricorda G. (<a href='http://gramscisource.org/quaderno/13/nota/36' target='_blank' class='link-to-note'>Q 13, 36</a>, 1632). Forme nuove di Stato abbisognano di tipi nuovi di funzionari anche se, per una fase del loro sviluppo, non possono fare a meno dei funzionari gi&agrave; esistenti. Il modo migliore per risolvere il problema dei nuovi funzionari &egrave; l'individuazione di un legame pi&ugrave; stretto &laquo;tra il potere legislativo e quello esecutivo (per cui i funzionari eletti, oltre che del controllo, si interessino dell'esecuzione degli affari di Stato)&raquo; (<a href='http://gramscisource.org/quaderno/13/nota/36' target='_blank' class='link-to-note'>ibid.</a>). Si ricordi che quella del legame stretto tra esecutivo e legislativo era l'indicazione che veniva pure dall'esperienza soviettista.</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Democrazia'>Democrazia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Divisione dei poteri'>Divisione dei poteri</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Governo'>Governo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Parlamento'>Parlamento</a></body></html>