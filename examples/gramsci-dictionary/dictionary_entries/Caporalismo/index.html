<html><head><title>Gramsci Dictionary: Caporalismo</title></head><body><h1>Caporalismo</h1><p> In <a href='http://gramscisource.org/quaderno/8/nota/45' target='_blank' class='link-to-note'>Q 8, 45</a> G. annota una serie di riflessioni brevi e secche, come a fare memoria di un tema importante, ma che non ha ancora sviluppato in tutta la sua fecondit&agrave;. La nota si intitola Nozioni enciclopediche. Comandare e obbedire e il tema portante &egrave; quello dell'analisi della funzione di comando, specialmente del &laquo;carattere del comando e dell'obbedienza nell'ordine militare&raquo;. G. distingue tra &laquo;comandare per comandare&raquo;, che &laquo;&egrave; il caporalismo&raquo; (<a href='http://gramscisource.org/quaderno/8/nota/45' target='_blank' class='link-to-note'>ivi</a>, 968), e &laquo;il comando del direttore d'orchestra&raquo;, in cui c'&egrave; &laquo;collaborazione&raquo; e &laquo;il comando &egrave; una funzione distinta, non gerarchicamente imposta&raquo; (<a href='http://gramscisource.org/quaderno/8/nota/45' target='_blank' class='link-to-note'>ivi</a>, 969). Ma la nota &egrave; appunto un abbozzo, in cui la contrapposizione non &egrave; poi cos&igrave; netta e sviluppata, tanto che G. prosegue: &laquo;comandare per comandare &egrave; il caporalismo; ma si comanda perch&eacute; un fine sia raggiunto, non solo per coprire le proprie responsabilit&agrave; giuridiche&raquo;; e poco prima: &laquo;nell'obbedienza c'&egrave; un elemento di comando e nel comando un elemento di obbedienza&raquo; (<a href='http://gramscisource.org/quaderno/8/nota/45' target='_blank' class='link-to-note'>ivi</a>, 968). Con la sua riflessione in corso d'opera, G. mette a tema il problema della pura astrattezza e irresponsabilit&agrave; dell'azione di comando caporalesco. Un'ulteriore indicazione su questo concetto cos&igrave; poco elaborato possiamo ricavarla da una nota coeva, se non addirittura posteriore (anche se appartiene a un quaderno precedente), in cui G. sostiene che &laquo;occorre distinguere tra il &ldquo;comando&rdquo; espressione di diversi gruppi sociali: da gruppo a gruppo l'arte del comando e il suo modo di esplicarsi muta di molto&raquo; (<a href='http://gramscisource.org/quaderno/6/nota/128' target='_blank' class='link-to-note'>Q 6, 128</a>, 796). &Egrave; l'origine del comando, quindi, che ne definisce le caratteristiche: &laquo;il centralismo organico, col comando caporalesco e &ldquo;astrattamente&rdquo; concepito, &egrave; legato a una concezione meccanica della storia e del movimento&raquo; (<a href='http://gramscisource.org/quaderno/6/nota/128' target='_blank' class='link-to-note'>ibid.</a>).</p><h2>MICHELE FILIPPINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Capo'>Capo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Centralismo'>Centralismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Esercito'>Esercito</a></body></html>