<html><head><title>Gramsci Dictionary: Tolstoj, Lev Nikolaevi&#269;</title></head><body><h1>Tolstoj, Lev Nikolaevi&#269;</h1><p> La figura di Tolstoj &egrave; adoperata nella riflessione carceraria innanzitutto per evidenziare per differentiam l'incapacit&agrave; o la mancata volont&agrave; degli scrittori italiani di rivivere i sentimenti delle classi sociali inferiori. In una nota sul brescianesimo del Q 3 G. cita la recensione di Fernando Palazzi a I giorni del sole e del grano di Alfredo Panzini pubblicata sull'&ldquo;Italia che scrive&rdquo; del giugno 1929, in cui Palazzi evidenzia, tra le altre cose, l'atteggiamento di disgusto che si cela nella descrizione che Panzini compie della vita frugale dei contadini. Anche quando Panzini confessa che gli viene da piangere &ndash; scrive Palazzi &ndash; &laquo;quel pianto non sgorga dai suoi occhi, come da quelli di Leone Tolstoi, per le miserie che sono sotto i suoi occhi, per la bellezza intravista di certi umili atteggiamenti, per la simpatia viva verso gli umili e gli afflitti che pur non mancano tra i coltivatori rudi dei campi&raquo; (<a href='http://gramscisource.org/quaderno/3/nota/138' target='_blank' class='link-to-note'>Q 3, 138</a>, 397). Panzini d'altronde per G. &egrave; solo &laquo;il tipo o la maschera di un'epoca&raquo; (<a href='http://gramscisource.org/quaderno/23/nota/50' target='_blank' class='link-to-note'>Q 23, 50</a>, 2243). Anche in <a href='http://gramscisource.org/quaderno/3/nota/148' target='_blank' class='link-to-note'>Q 3, 148</a> il nome di Tolstoj ritorna allorch&eacute; G. evidenzia il Carattere popolare-nazionale negativo della letteratura italiana. In questo caso vengono tratti spunti per un confronto fra Tolstoj e Manzoni da un articolo di Adolfo Faggi pubblicato sul &ldquo;Marzocco&rdquo; dell'11 novembre 1928. In Tolstoj, secondo Faggi, i personaggi del popolo, come Platone Karatajev in Guerra e pace, grazie alla loro &laquo;sapienza ingenua e istintiva&raquo;, riescono a fare luce e a determinare una crisi morale &laquo;nella coscienza dell'uomo colto&raquo;, anche attraverso una parola pronunciata casualmente (<a href='http://gramscisource.org/quaderno/3/nota/148' target='_blank' class='link-to-note'>ivi</a>, 403). Nei Promessi sposi invece, secondo G., l'importanza che assume la frase di Lucia nel turbare l'Innominato &laquo;&egrave; di carattere non illuminante e folgorante come ha l'apporto del popolo, sorgente di vita morale e religiosa, nel Tolstoi, ma meccanico e di carattere &ldquo;sillogistico&rdquo;&raquo; (<a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2245). Infatti &laquo;che Dio s'incarni nel popolo pu&ograve; crederlo il Tolstoi, non il Manzoni&raquo;, perch&eacute; per lo scrittore milanese tra &laquo;il popolo e Dio c'&egrave; la chiesa&raquo; e Dio non pu&ograve; che incarnarsi in quest'ultima (<a href='http://gramscisource.org/quaderno/14/nota/45' target='_blank' class='link-to-note'>Q 14, 45</a>, 1703). D'altronde il romanziere russo intende, secondo G., &laquo;l'Evangelo &ldquo;democraticamente&rdquo;, cio&egrave; secondo il suo spirito originario e originale&raquo; (<a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2245), laddove il cristianesimo manzoniano ha invece &laquo;sub&#237;to la Controriforma&raquo; e oscilla tra &laquo;un aristocraticismo giansenistico e un paternalismo popolaresco gesuitico&raquo; (<a href='http://gramscisource.org/quaderno/23/nota/51' target='_blank' class='link-to-note'>ibid.</a>); il carattere aristocratico del cattolicesimo manzoniano si evidenzia nel &laquo;&ldquo;compatimento&rdquo; scherzoso verso le figure di uomini del popolo&raquo; (<a href='http://gramscisource.org/quaderno/7/nota/50' target='_blank' class='link-to-note'>Q 7, 50</a>, 895), assente invece in Tolstoj. Arbitraria &egrave; reputata invece dal pensatore sardo l'affermazione di Faggi secondo cui i Promessi sposi corrispondono perfettamente alla concezione che dell'arte religiosa emerge nello studio critico di Tolstoj su Shakespeare, Shakespeare, eine kritische Studie (&laquo;L'arte in generale e in particolare l'arte drammatica fu sempre religiosa&raquo;: <a href='http://gramscisource.org/quaderno/3/nota/148' target='_blank' class='link-to-note'>Q 3, 148</a>, 402). Se Manzoni per G. aderisce a un cristianesimo aristocratico, in tale scritto Tolstoj prende le mosse da un articolo di Ernest Crosby in cui si dimostra che &laquo;non c'&egrave; in tutta l'opera dello Shakespeare quasi alcuna parola di simpatia per il popolo e le masse lavoratrici&raquo; (<a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2246). In un teatro &laquo;essenzialmente aristocratico&raquo; i rappresentanti della borghesia o del popolo sono presentati in modo sprezzante o risibile; Tolstoj per&ograve; vuole &laquo;demolire lo Shakespeare partendo dal punto di vista della propria ideologia cristiana&raquo; (<a href='http://gramscisource.org/quaderno/23/nota/51' target='_blank' class='link-to-note'>ibid.</a>). G. precisa allora di proporsi, nelle note dei Q, di tenersi lontano da ogni &laquo;tendenziosit&agrave; moralistica tipo Tolstoi&raquo; (<a href='http://gramscisource.org/quaderno/23/nota/51' target='_blank' class='link-to-note'>ivi</a>, 2247): la sua, pur non essendo &ndash; parimenti &ndash; critica artistica, &egrave; &laquo;una ricerca di storia della cultura&raquo; che non domanda agli autori &laquo;un contenuto morale &ldquo;estrinseco&rdquo;&raquo;, ma esamina autori che &laquo;introducono un contenuto morale estrinseco, cio&egrave; fanno della propaganda e non dell'arte&raquo; (<a href='http://gramscisource.org/quaderno/3/nota/151' target='_blank' class='link-to-note'>Q 3, 151</a>, 405). Il successo di romanzieri russi come Tolstoj e Dostoevskij &egrave; in ogni caso motivato da G. con la preferenza accordata dalle classi sociali popolari, che gi&agrave; solitamente tendono al &ldquo;contenutismo&rdquo;, al &laquo;contenuto popolare [...] espresso da grandi artisti&raquo; (<a href='http://gramscisource.org/quaderno/17/nota/29' target='_blank' class='link-to-note'>Q 17, 29</a>, 1934). Ben oltre questa osservazione il pensatore sardo va nelle LC, allorch&eacute; scrive un netto elogio dello scrittore di Guerra e pace in una lettera al figlio Delio dal tono volutamente e intensamente &ldquo;pedagogico&rdquo;: &laquo;allora non bisogna dimenticare che Tolstoi &egrave; stato uno scrittore &ldquo;mondiale&rdquo;, uno dei pochi scrittori di ogni paese che ha raggiunto la maggiore perfezione nell'arte e ha suscitato e suscita torrenti di emozione da per tutto, anche in traduzioni pessime, anche in uomini e donne che sono abbrutiti dalla fatica e hanno una cultura elementare: Tolstoi &egrave; stato davvero un portatore di civilt&agrave; e di bellezza e nel mondo contemporaneo ancora nessuno lo ha eguagliato: per trovargli compagnia occorre pensare a Omero, a Eschilo, a Dante, a Shakespeare, a Goethe, a Cervantes e altri pochissimi&raquo; (LC 779, estate 1936). Shakespeare, Goethe e Dante sono citati con Tolstoj anche in una lettera precedente alla moglie Giulia, in cui per&ograve; G. precisa: &laquo;Posso ammirare esteticamente Guerra e Pace di Tolstoi e non condividere la sostanza ideologica del libro; se i due fatti coincidessero Tolstoi sarebbe il mio vademecum, &ldquo;le livre de chevet&rdquo;. Cos&igrave; si pu&ograve; dire per Shakespeare, per Goethe e anche per Dante&raquo; (LC 613, 5 settembre 1932). In <a href='http://gramscisource.org/quaderno/5/nota/89' target='_blank' class='link-to-note'>Q 5, 89</a> G. ricorda invece un articolo di Romain Rolland sui rapporti tra Gandhi e Tolstoj, pubblicato sul numero unico tolstoiano dell'&ldquo;Europeo&rdquo; nel 1928, ritenuto per intero &laquo;interessante in mancanza di altre informazioni&raquo; (<a href='http://gramscisource.org/quaderno/5/nota/89' target='_blank' class='link-to-note'>ivi</a>, 621). La concezione gandhiana di &laquo;non resistenza e non cooperazione&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748) e la &laquo;teoria della non resistenza al male&raquo; di Tolstoj (<a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>, 1775) secondo il pensatore sardo sono entrambe &laquo;teorizzazioni ingenue e a tinta religiosa della &ldquo;rivoluzione passiva&rdquo;&raquo; (<a href='http://gramscisource.org/quaderno/15/nota/17' target='_blank' class='link-to-note'>ibid.</a>); attraverso Tolstoj, anche Gandhi &laquo;si riallaccia al cristianesimo primitivo, rivive in tutta l'India una forma di cristianesimo primitivo che il mondo cattolico e protestante non riesce neppure a capire&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748) e anzi, retroattivamente, la diffusione del gandhismo, che, al contrario del tolstoismo nella Russia zarista, si trasform&ograve; in una &laquo;&ldquo;credenza popolare&rdquo;&raquo; (<a href='http://gramscisource.org/quaderno/6/nota/78' target='_blank' class='link-to-note'>ibid.</a>), illuminerebbe le origini del cristianesimo e le motivazioni del suo sviluppo nell'Impero romano. Pi&ugrave; volte nella riflessione carceraria si fa inoltre riferimento a un brano dell'Adolescenza dei Racconti autobiografici di Tolstoj, ritenuto &laquo;molto interessante letterariamente&raquo; (<a href='http://gramscisource.org/quaderno/8/nota/217' target='_blank' class='link-to-note'>Q 8, 217</a>, 1078), in cui lo scrittore russo ricorda di essersi tanto infervorato per la concezione soggettivistica della realt&agrave;, interpretata in senso &laquo;immediato e materiale&raquo; (<a href='http://gramscisource.org/quaderno/8/nota/217' target='_blank' class='link-to-note'>ibid.</a>), da essersi ritrovato in uno &laquo;stato vicino alla follia&raquo;: immaginava che fuori di s&eacute; &laquo;nessuno e nulla esistesse in tutto il mondo, che gli oggetti non fossero oggetti, ma immagini, le quali mi apparivano solo quando vi fissavo l'attenzione, e che appena cessavo di pensarci quelle immagini subito svanissero&raquo;. Allora si voltava di colpo &laquo;dalla parte opposta, sperando di sorprendere il vuoto (le n&eacute;ant) l&agrave; dov'io non ero&raquo; (citato in <a href='http://gramscisource.org/quaderno/11/nota/57' target='_blank' class='link-to-note'>Q 11, 57</a>, 1483-4). G. aveva chiesto i due volumi dei Racconti autobiografici a Tatiana in una lettera del 22 settembre 1930 (LC 355).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Controriforma'>Controriforma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dramma'>Dramma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Manzoni, Alessandro'>Manzoni, Alessandro</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pacifismo'>Pacifismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Soggettivo, soggettivismo, soggettivit&agrave;'>Soggettivo, soggettivismo, soggettivit&agrave;</a></body></html>