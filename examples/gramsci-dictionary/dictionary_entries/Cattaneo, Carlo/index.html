<html><head><title>Gramsci Dictionary: Cattaneo, Carlo</title></head><body><h1>Cattaneo, Carlo</h1><p> La prima attenzione che G. dedica nei Q a Carlo Cattaneo riguarda la sua attivit&agrave; giornalistica (<a href='http://gramscisource.org/quaderno/3/nota/31' target='_blank' class='link-to-note'>Q 3, 31</a>, 308), che ritiene utile studiare ai fini di un'&laquo;esposizione generale dei tipi principali di riviste&raquo; (<a href='http://gramscisource.org/quaderno/3/nota/31' target='_blank' class='link-to-note'>ibid.</a>): G. fa riferimento all'&ldquo;Archivio Triennale&rdquo; e al &ldquo;Politecnico&rdquo; e, a proposito di quest'ultimo, precisa che &egrave; &laquo;un tipo di rivista da studiare accuratamente (accanto ad esso la rivista &ldquo;Scientia&rdquo; del Rignano)&raquo; (<a href='http://gramscisource.org/quaderno/3/nota/31' target='_blank' class='link-to-note'>ivi</a>, 309). Nel corrispettivo Testo C, G. riprende e ribadisce sostanzialmente queste considerazioni. Un altro punto di interesse &egrave; costituito dal tema della citt&agrave; e dal rapporto citt&agrave;-campagna all'interno dei processi di formazione del Risorgimento italiano: G. (in <a href='http://gramscisource.org/quaderno/6/nota/103' target='_blank' class='link-to-note'>Q 6, 103</a>, 776) cita il saggio cattaneano, pubblicato per la prima volta nel 1858, sulle colonne del &ldquo;Crepuscolo&rdquo;, la rivista diretta da Carlo Tenca, intitolato La Citt&agrave; considerata come principio ideale delle istorie italiane, e lo segnala come possibile fonte di uno studio di Arrigo Solmi del 1927 che aveva suscitato un vivace dibattito, ospitato nel &ldquo;Leonardo&rdquo; in quello stesso anno. G. conclude la sua breve nota, chiedendosi: &laquo;il Solmi ha preso dal Cattaneo il suo principio? D'altronde cosa significa &ldquo;citt&agrave;&rdquo;? Non significa forse &ldquo;borghesia&rdquo;, ecc.?&raquo; (<a href='http://gramscisource.org/quaderno/6/nota/103' target='_blank' class='link-to-note'>ibid.</a>). Ancor pi&ugrave; interessante &egrave; un passo di poco successivo, in cui G., dopo aver dichiarato di condividere le considerazioni di chi collegava al magistero di Romagnosi &laquo;il concetto esposto dal Cattaneo della necessit&agrave; dell'unione tra citt&agrave; e campagna per il risorgimento italiano&raquo; (<a href='http://gramscisource.org/quaderno/6/nota/113' target='_blank' class='link-to-note'>Q 6, 113</a>, 784) e dopo avere indicato come altra possibile fonte la &laquo;letteratura francese democratica del tempo, che seguiva la tradizione giacobina&raquo;, precisa con fermezza che il fatto davvero importante sarebbe consistito non tanto nella formulazione, da parte di Cattaneo, di quel concetto in s&eacute;, quanto piuttosto nel conferimento a quel concetto (&laquo;necessit&agrave; dell'unione tra citt&agrave; e campagna&raquo;) di &laquo;un'espressione politica italiana immediata&raquo; (<a href='http://gramscisource.org/quaderno/6/nota/113' target='_blank' class='link-to-note'>ibid.</a>). Qui G., toccando, sia pur velocemente, uno dei punti fondamentali della sua analisi della rivoluzione passiva del Risorgimento (in relazione all'egemonia moderata e alla sostanziale debolezza-subalternit&agrave; dell'ala democratica), afferma che tale &laquo;espressione politica italiana immediata&raquo; manc&ograve;, anzi fu evitata &laquo;sistematicamente dai partiti democratici del Risorgimento&raquo; (<a href='http://gramscisource.org/quaderno/6/nota/113' target='_blank' class='link-to-note'>ibid.</a>). Per quanto concerne la questione del federalismo cattaneano, G. lo affronta in una nota del Q 8 intitolata significativamente Nesso storico 1848-49. Il federalismo di Ferrari-Cattaneo. Dopo aver affermato che tutta la questione del federalismo nel Risorgimento chiama in causa &laquo;l'impostazione politico-storica delle contraddizioni esistenti tra il Piemonte e la Lombardia&raquo; (<a href='http://gramscisource.org/quaderno/8/nota/33' target='_blank' class='link-to-note'>Q 8, 33</a>, 961), G. sostiene che il fatto che Cattaneo tendesse a presentare il federalismo come &laquo;immanente&raquo;, ovvero ricorrente in tutta la storia italiana, a partire dall'et&agrave; comunale, andava letto in connessione con il bisogno dell'intellettuale lombardo di valersi di un &laquo;elemento ideologico, mitico&raquo; per &laquo;rafforzare il programma politico attuale&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). A tal riguardo, egli poi aggiunge che non ha senso &laquo;accusare il federalismo di aver ritardato il moto nazionale e unitario&raquo;, dal momento che va tenuto presente il criterio metodologico, secondo cui &laquo;altro &egrave; la storia del Risorgimento e altro l'agiografia delle forze patriottiche e anzi di una frazione di esse, quelle unitarie&raquo;, e secondo cui, pi&ugrave; in generale, il Risorgimento &egrave; &laquo;uno svolgimento storico complesso e contraddittorio che risulta integrale da tutti i suoi elementi antitetici&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). Gli sparsi elementi di giudizio sulla figura e sul ruolo di Cattaneo, pi&ugrave; o meno affioranti nei Q, trovano singolarmente, in un passo delle LC, una corposa, quasi perentoria condensazione. Nell'esporre sinteticamente (in una lettera a Tatiana del 7 settembre 1931) la sua &laquo;concezione della funzione degli intellettuali&raquo; (LC 459), G. dichiara che &egrave; da tale concezione che pu&ograve; essere illuminata la ragione, o almeno una delle ragioni, della caduta dei Comuni medievali: vale a dire, del &laquo;governo di una classe economica, che non seppe crearsi la propria categoria di intellettuali e quindi esercitare un'egemonia oltre che una dittatura&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). Per G. Machiavelli aveva colto questa debolezza costitutiva delle societ&agrave; comunali, che non erano potute pervenire alla dimensione etico-politica di una piena statualit&agrave; (&laquo;Stato integrale&raquo;), e, attraverso l'organizzazione dell'esercito, aveva inteso invano &laquo;organizzare l'egemonia della citt&agrave; sulla campagna&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). G. afferma che per questo Machiavelli si pu&ograve; chiamare il primo giacobino italiano e poi, in parentesi, aggiunge: &laquo;il secondo &egrave; stato Carlo Cattaneo ma con troppe chimere in testa&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). Sottolineando cos&igrave; nettamente il carattere &ldquo;chimerico&rdquo; del giacobinismo cattaneano, G. intende rimarcare la sostanziale incapacit&agrave; dell'intellettuale lombardo e, pi&ugrave; in generale, dell'intellettualit&agrave; democratica a porsi in termini politici, prima e dopo il Quarantotto, il problema dell'inserimento delle masse popolari, soprattutto contadine, nel movimento nazionale italiano e, per questa via, a porsi altres&igrave; il problema di costituire un'alternativa politica reale all'egemonia moderata.</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Comuni medievali'>Comuni medievali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Federalismo'>Federalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ferrari, Giuseppe'>Ferrari, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a></body></html>