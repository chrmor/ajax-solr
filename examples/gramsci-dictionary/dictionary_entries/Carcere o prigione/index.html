<html><head><title>Gramsci Dictionary: Carcere o prigione</title></head><body><h1>Carcere o prigione</h1><p> In <a href='http://gramscisource.org/quaderno/1/nota/70' target='_blank' class='link-to-note'>Q 1, 70</a> G. pare riportare con implicita partecipazione alcuni estratti da Impressioni di prigionia di Jacques Rivi&egrave;re, in cui l'autore racconta l'umiliazione delle perquisizioni e dei sequestri degli oggetti personali in cella (in primis carta da scrivere e il libro delle conversazioni di Goethe con Eckermann), la sensazione di vulnerabilit&agrave; disarmata e impotente, la paura e l'inaridimento dello spirito di iniziativa, che renderebbero difficile approfittare anche di un'eventuale occasione di fuga. L'insicurezza del recluso, a proposito della quale G. scrive nelle LC che solo a costo di &laquo;molta sofferenza&raquo; ci si abitua all'idea di essere un &laquo;oggetto senza volont&agrave; e senza soggettivit&agrave; nei confronti della macchina amministrativa&raquo; (LC 528-9, a Tania, 25 gennaio 1932), si espande nella sua famiglia: essa trova infatti un corrispettivo nelle condizioni di &laquo;spavento permanente&raquo; in cui la madre di G. si trova a vivere fin dallo scoppio della guerra, avendo tre figli al fronte, in un paese in cui &laquo;&egrave; difficile comprendere che si pu&ograve; andare in prigione senza essere n&eacute; un ladro, n&eacute; un imbroglione, n&eacute; un assassino&raquo; (LC 60, a Tania, 26 marzo 1927). Cos&igrave; alla sorella Teresina G. chiede di assicurare alla madre che la sua &laquo;onorabilit&agrave;&raquo; e &laquo;rettitudine&raquo; non sono &laquo;affatto in quistione&raquo;, trovandosi egli in carcere per &laquo;ragioni politiche&raquo; (LC 63, 26 marzo 1927). D'altronde per l'autore dei Q non pu&ograve; contare solo il &laquo;carcere da soffrire&raquo;, ma anche la &laquo;posizione morale&raquo;, unica a poter dare &laquo;la forza e la dignit&agrave;&raquo; (LC 170, alla madre, 12 marzo 1928). Continua G.: &laquo;Il carcere &egrave; una bruttissima cosa; ma per me sarebbe anche peggiore il disonore per debolezza morale e per vigliaccheria&raquo; (<a href='http://gramscisource.org/quaderno/1/nota/70' target='_blank' class='link-to-note'>ibid.</a>). Scrive ancora alla madre: &laquo;in fondo, la detenzione e la condanna le ho volute io stesso, in certo modo, perch&eacute; non ho mai voluto mutare le mie opinioni, per le quali sarei disposto a dare la vita e non solo a stare in prigione&raquo; (LC 190, 10 maggio 1928). G. sent&igrave; ben presto il logorio della monotonia che la vita in carcere implica, in &laquo;giornate sempre uguali&raquo; che diventano uno &laquo;stillicidio&raquo; di ore e minuti (LC 159, a Teresina, 20 febbraio 1928). In questo contesto nasce l'assillo di occuparsi &laquo;intensamente e sistematicamente di qualche soggetto&raquo; che &laquo;assorbisse e centralizzasse&raquo; la sua vita interiore (LC 55, a Tania, 19 marzo 1927). G. legge molto, eppure si accorge che, contrariamente a quanto pensava, &laquo;in carcere si studia male, per tante ragioni, tecniche e psicologiche&raquo; (LC 84, a Giulia, 2 maggio 1927). Ancora nel febbraio del 1928 G. lamentava d'altronde di non avere a disposizione carta e penna, dato che passava per &laquo;un terribile individuo, capace di mettere il fuoco ai quattro angoli del paese o gi&ugrave; di l&igrave;&raquo; (LC 159, a Teresina, 20 febbraio 1928). Le LC sono ovviamente ricche di annotazioni su come l'esperienza in carcere veniva vissuta dal pensatore sardo, che pure a volte tace su alcuni argomenti per il timore della censura: essa comporter&agrave; in lui l'ossessione di scivolare nell'epistolografia pi&ugrave; convenzionale, quella appunto &laquo;convenzionalmente carceraria&raquo; (LC 83, a Giulia, 2 maggio 1927). Dalla cella il mondo esterno non pu&ograve; che sembrare &laquo;grande e terribile&raquo;, nonch&eacute; &laquo;incomprensibile&raquo; (LC 217, a Tania, 20 ottobre 1928). La lettura di libri o riviste possono solo fornire &laquo;idee generali, abbozzi di correnti generali della vita del mondo&raquo; (LC 222, a Giulia, 19 novembre 1928), ma la vita dei suoi cari diventa &ndash; come G. scrive in una celebre lettera &ndash; il suo &laquo;Giappone&raquo; (<a href='http://gramscisource.org/quaderno/1/nota/70' target='_blank' class='link-to-note'>ibid.</a>), con riferimento alla preoccupazione di un giovane operaio che non ne trovava notizie sui giornali italiani se non in casi eccezionali. Il &laquo;sintomo pi&ugrave; vistoso del carcere&raquo;, che si manifesta nei pi&ugrave; &laquo;resistenti&raquo; durante il terzo anno di reclusione, &egrave; l'&laquo;atonia psichica&raquo;: &laquo;la massa di stimoli latenti che ognuno porta con s&eacute; dalla libert&agrave; e dalla vita attiva, comincia ad estinguersi e rimane quel barlume di volont&agrave; che si esaurisce nelle fantasticherie dei piani grandiosi mai realizzati&raquo; (LC 269, a Tania, 1&deg; luglio 1929). In tali condizioni il detenuto finisce col trascorrere il suo tempo sputando sul soffitto, &laquo;sognando cose irrealizzabili&raquo; (<a href='http://gramscisource.org/quaderno/1/nota/70' target='_blank' class='link-to-note'>ibid.</a>). In qualche modo G. ritiene di aver sostituito agli sputi contro il soffitto l'osservazione della sua rosa e del ciclo delle stagioni nella sua auspicata fioritura, allorch&eacute; il tempo gli appare come &laquo;una cosa corpulenta&raquo; (<a href='http://gramscisource.org/quaderno/1/nota/70' target='_blank' class='link-to-note'>ivi</a>, 270), a fronte dell'azzeramento della dimensione dello spazio. Nel dicembre 1930 G. riesce comunque ancora a scrivere a sua madre che in carcere la sua serenit&agrave; non &egrave; scomparsa: &laquo;Sono invecchiato di quattro anni, ho molti capelli bianchi, ho perduto i denti, non rido pi&ugrave; di gusto come una volta, ma credo di essere diventato pi&ugrave; saggio e di avere arricchito la mia esperienza degli uomini e delle cose&raquo; (LC 372, alla madre, 15 dicembre 1930).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giappone'>Giappone</a></body></html>