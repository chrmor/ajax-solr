<html><head><title>Gramsci Dictionary: Organizzazione</title></head><body><h1>Organizzazione</h1><p> &egrave;, come &laquo;organico&raquo; (e &laquo;disorganico&raquo;), una metafora biologica adoperata da G. per indicare interdipendenza tra le parti o funzionalit&agrave; di ciascuna parte in un tutto, appunto, organizzato. L'incapacit&agrave; di darsi un'organizzazione pu&ograve; verificarsi o perch&eacute; un soggetto &egrave; ancora politicamente immaturo o perch&eacute; i gruppi ad esso avversi lo rigettano in uno stato di crisi organizzativa: in una fase di crisi, &laquo;il monopolio degli organi dell'opinione pubblica: giornali, partiti, parlamento&raquo; pu&ograve; fare in modo &laquo;che una sola forza modelli l'opinione e quindi la volont&agrave; politica nazionale, disponendo i discordi in un pulviscolo individuale e disorganico&raquo; (<a href='http://gramscisource.org/quaderno/7/nota/83' target='_blank' class='link-to-note'>Q 7, 83</a>, 915). E, viceversa, un'organizzazione assente o immatura dei subalterni pu&ograve;, in origine, facilitare il ricorso alla forza oppressiva &laquo;come reazione delle classi dominanti al sovversivismo sporadico e disorganico delle masse popolari&raquo; (<a href='http://gramscisource.org/quaderno/8/nota/25' target='_blank' class='link-to-note'>Q 8, 25</a>, 957). Il ricorso alla forza pu&ograve; aver luogo per risposta all'acutizzarsi di una crisi economica, ma anche per una &laquo;crisi di egemonia della classe dirigente, che avviene o perch&eacute; la classe dirigente ha fallito in qualche sua grande impresa politica per cui ha domandato o imposto con la forza il consenso delle grandi masse (come la guerra) o perch&eacute; vaste masse (specialmente di contadini e di piccoli borghesi intellettuali)&raquo;, bench&eacute; ancora non politicamente organizzate, sono passate &laquo;dalla passivit&agrave; politica a una certa attivit&agrave; e pongono rivendicazioni che nel loro complesso disorganico costituiscono una rivoluzione&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1603). In presenza di una certa attivit&agrave; delle vaste masse, la loro disorganizzazione facilita il ricorso dei dominanti a regimi repressivi e/o ne &egrave; derivata. Il ricorso dei dominanti alla forza pu&ograve; accompagnarsi, specie sul terreno geopolitico, a un'organizzazione del consenso al quale possono piegarsi i dominati, ad esempio per la mediazione di un ceto intellettuale che assuma il compito di far convergere l'interesse dalla classe egemone di una regione pi&ugrave; sviluppata in senso capitalistico e quello dei proprietari terrieri che spadroneggiano sui gruppi subalterni di un'altra regione meno sviluppata (o ancora semifeudale). &Egrave; questo il tema della &ldquo;quistione meridionale&rdquo;. La modernit&agrave; giunta al suo pieno compimento o, potremmo dire, la modernit&agrave; futura &egrave; quella prefigurata dal &ndash; o &ldquo;personificata&rdquo; nel &ndash; nuovo partito come organizzazione che fa nascere un nuovo Stato o si identifica con esso: &laquo;Il moderno Principe deve e non pu&ograve; non essere il banditore e l'organizzatore di una riforma intellettuale e morale&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560). Anche il partito nuovo, come il sindacato, &egrave; una delle &laquo;organizzazioni private&raquo; (<a href='http://gramscisource.org/quaderno/4/nota/69' target='_blank' class='link-to-note'>Q 4, 69</a>, 513) o &laquo;cos&igrave; dette private&raquo; (LC 459, a Tatiana, 7 settembre 1931), ma differisce dai club, organizzazioni non rigide (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 57) della Francia rivoluzionaria, cio&egrave; del giacobinismo che raggiunge &laquo;la sua perfezione formale nel regime parlamentare, che realizza [...] l'egemonia della classe urbana su tutta la popolazione [...] col consenso permanentemente organizzato&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 58). Ma G. scruta anche i primordi di un'organizzazione moderna. Nel Medioevo italiano si &laquo;dava un solo esempio compiuto di organizzazione, quello &ldquo;corporativo&rdquo; (politica innestata nell'economia)&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 57). Nella prima modernit&agrave; &laquo;la forza urbana settentrionale [...] incomincia con l'avere i problemi &ldquo;propri&rdquo;, di organizzazione&raquo;, e soltanto dopo aver &laquo;raggiunto un certo grado di unit&agrave; e di combattivit&agrave;, [...] esercita una funzione direttiva &ldquo;indiretta&rdquo;&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 38), anche perch&eacute; pu&ograve; facilitarla &laquo;la dispersione e l'isolamento della popolazione rurale&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 48). Un centro &laquo;per l'organizzazione e la &ldquo;condensazione&rdquo; del gruppo intellettuale dirigente della borghesia italiana del Risorgimento &egrave; quello costituito dal Vieusseux in Firenze&raquo; (<a href='http://gramscisource.org/quaderno/6/nota/171' target='_blank' class='link-to-note'>Q 6, 171</a>, 821). Giova infatti studiare &laquo;l'organizzazione materiale intesa a mantenere, a difendere e a sviluppare il &ldquo;fronte&rdquo; teorico o ideologico&raquo; (<a href='http://gramscisource.org/quaderno/3/nota/49' target='_blank' class='link-to-note'>Q 3, 49</a>, 332), perch&eacute; il rapporto delle forze politiche dipende dal &laquo;grado di omogeneit&agrave;, di autocoscienza e di organizzazione raggiunto dai vari gruppi sociali&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1583). Nel Novecento si affaccia la politica &ldquo;totalitaria&rdquo;: un partito si adopera perch&eacute; gli altri cittadini attivi &laquo;trovino in questo solo partito tutte le soddisfazioni che prima trovavano in una molteplicit&agrave; di organizzazioni&raquo; e per &laquo;distruggere tutte le altre organizzazioni o a incorporarle in un sistema di cui il partito sia il solo regolatore. Ci&ograve; avviene: 1) quando il partito dato &egrave; portatore di una nuova cultura e si ha una fase progressiva; 2) quando il partito dato vuole impedire che un'altra forza, portatrice di una nuova cultura, diventi essa &ldquo;totalitaria&rdquo;; e si ha una fase regressiva&raquo; (<a href='http://gramscisource.org/quaderno/6/nota/136' target='_blank' class='link-to-note'>Q 6, 136</a>, 800). &laquo;Lo sviluppo del partito in Stato reagisce sul partito e ne domanda una continua riorganizzazione e sviluppo, cos&igrave; come lo sviluppo del partito e dello Stato in concezione del mondo, cio&egrave; in trasformazione totale e molecolare (individuale) dei modi di pensare e operare, reagisce sullo Stato e sul partito, costringendoli a riorganizzarsi continuamente&raquo; (<a href='http://gramscisource.org/quaderno/17/nota/51' target='_blank' class='link-to-note'>Q 17, 51</a>, 1947). In entrambi i &ldquo;partiti-Stato&rdquo; la polizia in senso stretto &laquo;&egrave; il nucleo centrale e formalmente responsabile, della &ldquo;polizia&rdquo;, che &egrave; una ben pi&ugrave; vasta organizzazione&raquo; (<a href='http://gramscisource.org/quaderno/2/nota/150' target='_blank' class='link-to-note'>Q 2, 150</a>, 278). Statolatria e &ldquo;mitologia&rdquo; del capo carismatico si ritrovano nell'uno e (per una fase prevista come transitoria) anche nell'altro &ldquo;totalitarismo&rdquo;. Mussolini e anche Croce si richiamano al Sorel del mito-azione; G., che ha recepito e rielaborato alcuni concetti soreliani (lo spirito di scissione, il blocco storico, l'etica in quanto specifica aspirazione umana) studia &laquo;come il Sorel, dalla concezione dell'ideologia-mito non sia giunto alla comprensione del partito politico, ma si sia arrestato alla concezione del sindacato professionale. &Egrave; vero che per il Sorel il &ldquo;mito&rdquo; non trovava la sua espressione maggiore nel sindacato, come organizzazione di una volont&agrave; collettiva, ma nell'azione pratica del sindacato e di una volont&agrave; collettiva&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1556). La voce ricorre infine con una ricca aggettivazione, a indicare l'attenzione di G. al carattere attivo e costruttivo di tutti i fenomeni sociali: &laquo;organizzazione scientifica anche del lavoro&raquo; (LC 360, a Tatiana, 20 ottobre 1930), organizzazione borghese, produttiva, industriale, di azienda o aziendale, finanziaria, bancaria, sindacale, organizzazione di mestiere, di soccorso, di interessi, privata, professionale, sociale, corporativa medievale, economico-corporativa, di classe, operaia, del lavoro, di lotta, di massa, femminile, organizzazione della scuola, della cultura, di egemonia culturale, del consenso, degli intellettuali, ideologica, scientifica, giornalistica, religiosa, del papato, cattolica, ecclesiastica, clericale, chiesastica, territoriale, nazionale, internazionale, mondiale, statale, giuridica, amministrativa, coercitiva, ufficiale, militare, militante, della guerra, organizzazione permanente, organizzazione politica, del partito.</p><h2>GIUSEPPE PRESTIPINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Disorganico'>Disorganico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fronte ideologico'>Fronte ideologico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno'>Moderno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Organico'>Organico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Polizia'>Polizia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sorel, Georges'>Sorel, Georges</a></body></html>