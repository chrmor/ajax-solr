<html><head><title>Gramsci Dictionary: Giolitti, Giovanni</title></head><body><h1>Giolitti, Giovanni</h1><p> Giovanni Giolitti fu un leader politico di grande rilievo all'epoca della monarchia liberale italiana, ministro e presidente del Consiglio a pi&ugrave; riprese, arrivando a segnare un'epoca con il proprio nome quando diresse il governo quasi consecutivamente dal 1903 al 1914. Il suo nome &egrave; citato da G. frequentemente, in tutti i Q, particolarmente nella rubrica Passato e presente. Il programma giolittiano, secondo G., &laquo;tendeva a creare nel Nord un blocco &ldquo;urbano&rdquo; (di industriali e operai) che fosse la base di un sistema protezionistico e rafforzasse l'economia e l'egemonia settentrionale&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2038), per cui &laquo;il Mezzogiorno &egrave; mercato di vendita semi-coloniale&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 36). Giolitti significava una correzione di rotta, un aggiornamento della politica che Crispi aveva sviluppato. Scrive G. che &laquo;al giacobinismo di temperamento del Crispi, Giolitti sostitu&igrave; la solerzia e la continuit&agrave; burocratica; mantenne il &ldquo;miraggio della terra&rdquo; nella politica coloniale&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2019). La valutazione di G. su Giolitti &egrave; dura. Nella sua pratica politica Giolitti fondava la propria azione governativa sul trasformismo parlamentare e faceva forte uso della repressione statale, particolarmente con i contadini meridionali. Attraendo la piccola borghesia rurale del Mezzogiorno verso l'amministrazione pubblica, Giolitti lasci&ograve; la classe contadina completamente acefala. Secondo G., &laquo;bisognava, per Giolitti, che rappresentava il Nord e l'industria del Nord, spezzare la forza retriva e asfissiante dei proprietari terrieri, per dare alla nuova borghesia pi&ugrave; largo spazio nello Stato, e anzi metterla alla direzione dello Stato&raquo;. Comunque, per G., Giolitti non fu un innovatore, ma &laquo;egli &ldquo;cap&igrave;&rdquo; che occorreva concedere a tempo per evitare guai peggiori e per controllare lo sviluppo politico del paese e ci riusc&igrave;&raquo; (<a href='http://gramscisource.org/quaderno/8/nota/96' target='_blank' class='link-to-note'>Q 8, 96</a>, 997). La politica di Giolitti implicava un avvicinamento ai riformisti del PSI, che prestarono il loro appoggio a molte delle misure del suo governo. Il predominio dei massimalisti nel Partito socialista e l'imposizione del suffragio universale maschile, all'inizio degli anni Dieci, portarono Giolitti all'avvicinamento ai cattolici, per mezzo del Patto Gentiloni. Questa manovra di Giolitti signific&ograve; uno sforzo per evitare la disintegrazione completa del blocco urbano, contrapponendo le masse cattoliche del Nord ai socialisti e proponendo &laquo;un blocco tra l'industria settentrionale e i rurali della campagna &ldquo;organica e normale&rdquo;&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2040). Giolitti fu allontanato dal governo poco tempo prima dell'inizio della prima guerra mondiale. G. suggerisce che il limite di Giolitti fu proprio la sua difficolt&agrave; di comprensione del significato dell'emergere delle masse sulla scena politica. Ma egli conduceva &laquo;una grande politica&raquo;, in quanto si impegnava nella difesa e nella &laquo;conservazione di determinate strutture organiche economico-sociali&raquo;. La &laquo;grande politica&raquo; di Giolitti consisteva proprio anche nel &laquo;tentare di escludere la grande politica dall'ambito interno della vita statale e di ridurre tutto a piccola politica&raquo; (<a href='http://gramscisource.org/quaderno/13/nota/5' target='_blank' class='link-to-note'>Q 13, 5</a>, 1564). La sua politica era grande nella misura in cui manteneva le masse popolari escluse dalla politica, in quanto faceva della &laquo;piccola politica&raquo; il mezzo per svuotare il parlamento del suo potere reale. Giolitti cercava di rinforzare il potere esecutivo e la monarchia, stringendo i vincoli della borghesia con lo Stato. Egli &laquo;fu antiparlamentarista, e sistematicamente cerc&ograve; di evitare che il governo diventasse di fatto e di diritto un'espressione dell'assemblea nazionale&raquo; (<a href='http://gramscisource.org/quaderno/8/nota/96' target='_blank' class='link-to-note'>Q 8, 96</a>, 998). Dopo la guerra (discorso di Dronero), il vecchio statista propose la riduzione dei poteri dell'esecutivo (forse solo tatticamente, per &laquo;disperdere il partito salandrino&raquo;). G. commenta: &laquo;la caratteristica della politica giolittiana &egrave; di non aver coraggio di se stessa [...]: i giolittiani vogliono una Costituente senza la Costituente [...] vogliono che il normale parlamento funzioni come una Costituente ridotta ai minimi termini, edulcorata, addomesticata&raquo; (<a href='http://gramscisource.org/quaderno/8/nota/83' target='_blank' class='link-to-note'>Q 8, 83</a>, 989). Una manovra per intimidire gli avversari e manipolare il Partito popolare. Giolitti ritorn&ograve; al governo tra il giugno 1920 e il giugno 1921, quando la classe operaia di Torino si confrontava con la sconfitta, dovuta alla tattica giolittiana e alla subalternit&agrave; del PSI davanti al governo, e con la violenza fascista. Giolitti era il protagonista di un'Italia liberale al tramonto. G. considera gli anni che seguono il 1870 come un'epoca di rivoluzione passiva in Italia. Anche prima dei Q il comunista sardo identifica in Benedetto Croce il pi&ugrave; importante intellettuale di questa epoca: la filosofia di Croce, la sua religione della libert&agrave;, la sua riforma laica, corrispondevano nella pratica politica alla tendenza al trasformismo e al compromesso da parte di Giolitti. Lo statista piemontese fu travolto dalla crisi dello Stato liberale e dai processi di emersione della societ&agrave; di massa; il nuovo liberalismo rivoluzionario di Gobetti era invece espressione del definitivo affermarsi delle masse sulla scena storica e politica. In questo quadro, non c'era pi&ugrave; posto per il liberalismo espresso da Giolitti.</p><h2>MARCOS DEL ROIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gobetti, Piero'>Gobetti, Piero</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grande politica, piccola politica'>Grande politica, piccola politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Liberalismo'>Liberalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trasformismo'>Trasformismo</a></body></html>