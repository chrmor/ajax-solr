<html><head><title>Gramsci Dictionary: URSS (Unione delle repubbliche socialiste sovietiche)</title></head><body><h1>URSS (Unione delle repubbliche socialiste sovietiche)</h1><p> Argomento tra i pi&ugrave; controversi &egrave; la valutazione dei processi in corso nell'URSS staliniana contenuta nei Q, quando dopo il 1927 &ndash; con l'abbandono della NEP, il varo del primo piano quinquennale, l'industrializzazione accelerata, la collettivizzazione delle campagne con il forte intervento dall'alto del PCUS e dello Stato, l'emarginazione di alcuni tra i principali dirigenti della Rivoluzione d'ottobre e dell'Internazionale comunista (sconfitta nel 1926-1927 dell'opposizione &ldquo;di sinistra&rdquo;, nel 1928-1929 di quella &ldquo;di destra&rdquo;) &ndash; si delinea un tipo di Stato, di societ&agrave;, di direzione politica relativamente nuovo rispetto al primo decennio rivoluzionario. Di fronte ai tumultuosi processi in corso in URSS, senza che nulla si sia ancora definitivamente consolidato (per cui non si pu&ograve; guardare ad essa con gli occhi di chi, decenni dopo, ha di fronte un altro oggetto ben pi&ugrave; definito), G. pu&ograve; disporre in carcere di poche informazioni, spesso sommarie e di seconda o terza mano. Del G. che osserva con attenzione critica, ma anche con partecipazione sentimentale e passione politica &ndash; non si pu&ograve; &laquo;sapere senza comprendere e specialmente senza sentire ed essere appassionato&raquo; (<a href='http://gramscisource.org/quaderno/4/nota/33' target='_blank' class='link-to-note'>Q 4, 33</a>, 452) &ndash;, occorrerebbe saper cogliere il &laquo;ritmo del pensiero in isviluppo&raquo; (<a href='http://gramscisource.org/quaderno/16/nota/2' target='_blank' class='link-to-note'>Q 16, 2</a>, 1841-2), evitando l'&laquo;errore di metodo filologico&raquo; di &laquo;&ldquo;sollecitare i testi&rdquo;&raquo; per far dire loro pi&ugrave; di quanto realmente dicono (<a href='http://gramscisource.org/quaderno/6/nota/198' target='_blank' class='link-to-note'>Q 6, 198</a>, 838). Il Leitmotiv di G., sin dai primi scritti del 1917, rispetto ai processi innescati dalla Rivoluzione russa &egrave; nella scelta di radicarli nel concreto della storia, nella &laquo;realt&agrave; effettuale&raquo;, che G. concepisce non come &laquo;qualcosa di statico e immobile&raquo;, quanto &laquo;piuttosto un rapporto di forze in continuo movimento e mutamento di equilibrio&raquo;, su cui il &laquo;politico in atto&raquo; (e non il &laquo;diplomatico&raquo; n&eacute; il mero &laquo;scienziato della politica&raquo;) opera, al fine di superarla in &laquo;un nuovo equilibrio&raquo; progressivo (<a href='http://gramscisource.org/quaderno/13/nota/16' target='_blank' class='link-to-note'>Q 13, 16</a>, 1578). Nella valutazione del paese dei soviet, G. &egrave; affatto alieno dall'applicare un modello astratto di socialismo; alla storia, all'inaudita contraddizione che essa riserva al proletariato al potere nella fase della NEP &ndash; &laquo;non si &egrave; mai visto nella storia che una classe dominante, nel suo complesso, stesse in condizioni di vita inferiori a determinati elementi e strati della classe dominata e soggetta&raquo; (Sulla situazione nel partito bolscevico, ottobre 1926, in CPC 129) &ndash; G. si richiama nella lettera del 14 ottobre 1926 al Comitato centrale del PCUS. L'adesione alla &laquo;storia attuale, concreta, vivente, adatta al tempo e al luogo, come scaturiente da tutti i pori della determinata societ&agrave; che occorreva trasformare [...], secondo i nuovi rapporti storici&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2034) &egrave; alla base &ndash; dal Q 1 (1929) al ben pi&ugrave; tardo Q 19 (1934-1935) &ndash; dell'insistita critica alla strategia proposta da Trockij della &ldquo;rivoluzione permanente&rdquo; (&laquo;formula politico-storica&raquo; cui, in altri contesti, quali la storia francese dal 1789 al 1871, G. assegna il ruolo di &laquo;mediazione dialettica&raquo;: <a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1582). Essa, &laquo;ripresa, sistematizzata, elaborata, intellettualizzata dal gruppo Parvus-Bronstein, si manifest&ograve; inerte e inefficace nel 1905 e in seguito: era una cosa astratta, da gabinetto scientifico&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54), mentre &laquo;la corrente che la avvers&ograve; [...] la applic&ograve; di fatto [...], secondo i nuovi rapporti storici, e non secondo un'etichetta letteraria e intellettualistica&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2034). Nella nota in cui viene esplicitamente citato &laquo;il dissidio fondamentale&raquo; fra Trockij e Stalin, G. affronta dialetticamente la questione del rapporto nazionale-internazionale, ovvero del rapporto tra rivoluzione socialista in Russia e rivoluzione in Occidente, criticando l'ineffettualit&agrave; storica della rivoluzione permanente e difendendo Stalin dalle accuse di nazionalismo, &laquo;se si riferiscono al nucleo della quistione&raquo;. Per G. non vi &egrave; alternativa secca tra sviluppo del socialismo in un solo paese e sviluppo della rivoluzione mondiale, ma stretta interrelazione e combinazione di forze: &laquo;certo lo sviluppo &egrave; verso l'internazionalismo, ma il punto di partenza &egrave; &ldquo;nazionale&rdquo; ed &egrave; da questo punto di partenza che occorre prender le mosse&raquo;, per cui la scelta della maggioranza del PCUS &egrave; corretta, &laquo;ma la prospettiva &egrave; internazionale e non pu&ograve; essere che tale. Occorre pertanto studiare esattamente la combinazione di forze nazionali che la classe internazionale dovr&agrave; dirigere e sviluppare secondo la prospettiva e le direttive internazionali. La classe dirigente &egrave; tale solo se interpreter&agrave; esattamente questa combinazione, di cui essa stessa &egrave; componente e in quanto tale appunto pu&ograve; dare al movimento un certo indirizzo in certe prospettive&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729-30). Questo approccio dialettico caratterizza la riflessione in progress sull'URSS. G. comprende storicamente e sostiene politicamente la svolta del &ldquo;socialismo in un solo paese&rdquo;, ma la concepisce sempre nel quadro dell'internazionalismo: sconfitta la rivoluzione in Occidente, il consolidamento dell'URSS equivale alla costruzione di una casamatta nella lunga guerra di posizione che si svolge a livello mondiale. Il successo di questa costruzione non &egrave; scontato e non &egrave; acquisito una volta per tutte. La transizione socialista &egrave; un processo complesso, che si fonda sulla capacit&agrave; della classe dirigente di saper interpretare il suo ruolo, che, nella situazione storica data dell'arretratezza russa, con scarsi elementi di &laquo;societ&agrave; civile&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866), consiste nell'avviare &ldquo;dall'alto&rdquo; il processo di trasformazione economico-sociale, ricorrendo anche al disciplinamento e alla coercizione statale: &laquo;lo Stato &egrave; lo strumento per adeguare la societ&agrave; civile alla struttura economica, ma occorre che lo Stato &ldquo;voglia&rdquo; far ci&ograve;, che cio&egrave; a guidare lo Stato siano i rappresentanti del mutamento avvenuto nella struttura economica&raquo; (<a href='http://gramscisource.org/quaderno/10b/nota/15' target='_blank' class='link-to-note'>Q 10 II, 15</a>, 1253-4). &laquo;Il principio della coercizione, diretta e indiretta, nell'ordinamento della produzione e del lavoro &egrave; giusto&raquo;, ma &egrave; sbagliato il modello militare. La critica di metodo &egrave; rivolta a Trockij, ma potrebbe valere anche per la maggioranza: bisogna guardarsi dalla tendenza ad &laquo;accelerare, con mezzi coercitivi esteriori, la disciplina e l'ordine nella produzione&raquo;, ci&ograve; che sbocca &laquo;necessariamente in una forma di bonapartismo&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2164), che &ndash; ma &egrave; solo la &laquo; storia concreta&raquo; e non &laquo;uno schema sociologico&raquo; a poterlo dire &ndash; pu&ograve; essere progressivo, se &laquo;aiuta la forza progressiva a trionfare sia pure con certi compromessi&raquo;, o regressivo (<a href='http://gramscisource.org/quaderno/13/nota/27' target='_blank' class='link-to-note'>Q 13, 27</a>, 1619). La transizione richiede l'educazione delle masse perch&eacute; siano protagoniste del &laquo;processo molecolare di affermazione di una nuova civilt&agrave;&raquo;: &laquo;si tratta, &egrave; vero, di lavorare alla elaborazione di una &eacute;lite, ma questo lavoro non pu&ograve; essere staccato dal lavoro di educare le grandi masse, anzi le due attivit&agrave; sono in realt&agrave; una sola attivit&agrave; ed &egrave; appunto ci&ograve; che rende difficile il problema&raquo; (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 891-2). Si tratta del nesso dialettico di Riforma e Rinascimento: &laquo;Se si dovesse fare uno studio su l'Unione, il primo capitolo, o addirittura la prima sezione del libro, dovrebbe proprio sviluppare il materiale raccolto sotto questa rubrica &ldquo;Riforma e Rinascimento&rdquo;&raquo; (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 893). I due momenti della storia moderna, letti da G. inizialmente in opposizione &ndash; popolare-progressivo l'uno, elitario-restauratore l'altro &ndash;, sono pensati, nell'elaborazione pi&ugrave; alta, come interrelati ed entrambi concorrenti alla costituzione della nuova societ&agrave;: lo sviluppo teorico all'altezza delle sfide poste dalla costruzione del socialismo &egrave; una prassi non meno indispensabile di quanto lo sia la partecipazione costruttiva delle masse alla realizzazione del piano quinquennale. La difficolt&agrave; &ndash; e l'arte &ndash; della politica &egrave; nel saper costruire le modalit&agrave; della loro connessione. A ci&ograve; si pu&ograve; ricondurre la critica di G. alla debolezza dell'elaborazione teorica in URSS, sia in filosofia sia nella teoria economica. Il Saggio popolare di sociologia di Bucharin (del 1921) &ndash; testo fondamentale dell'Internazionale comunista, usato anche da G. nel 1925 per la Scuola di partito (v. Introduzione al primo corso della scuola interna di partito, aprile-maggio 1925, in CPC 56), &egrave; demolito in modo sistematico nella seconda sezione del Q 11, sin dal &laquo;modo di pensare [...] addirittura pi&ugrave; criticabile e superficiale&raquo; di quello di Loria (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1441). Invece di porre la filosofia della praxis come filosofia autonoma e originale, la rende subalterna al materialismo metafisico, al positivismo, all'evoluzionismo; privo dei &laquo;concetti di movimento storico, di divenire e quindi della stessa dialettica [...] cade in pieno nel dogmatismo e quindi in una forma, sia pure ingenua, di metafisica&raquo; (<a href='http://gramscisource.org/quaderno/11/nota/14' target='_blank' class='link-to-note'>Q 11, 14</a>, 1402), anzi di &laquo;vecchia metafisica&raquo;, nel tentativo di &laquo;ridurre tutto a una causa, la causa ultima, la causa finale [...] una delle manifestazioni della &ldquo;ricerca di dio&rdquo;&raquo; (<a href='http://gramscisource.org/quaderno/11/nota/31' target='_blank' class='link-to-note'>Q 11, 31</a>, 1445), con un &laquo;antistoricismo metodico&raquo; che trasforma la storia della filosofia in &laquo;un trattato storico di teratologia&raquo; (<a href='http://gramscisource.org/quaderno/11/nota/18' target='_blank' class='link-to-note'>Q 11, 18</a>, 1416). La critica rimane sostanzialmente invariata anche rispetto alla relazione presentata da Bucharin al Congresso degli scienziati di Londra nell'estate del 1931, pervenutagli subito in carcere (LC 453, a Tania, 31 agosto 1931). Ma qui l'affondo di G. &egrave; contro la tendenza prevalente nella cultura sovietica, ereditata da Engels e ripresa da Lenin, alla partizione del marxismo in materialismo dialettico e materialismo storico (v. <a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1425). Anche il manuale economico di ispirazione buchariniana di Lapidus e Ostrovitjanov (Pr&eacute;cis d'&eacute;conomie politique, 1928) &egrave; sottoposto alla medesima critica di dogmatismo e inadeguatezza alla sfida teorica posta da una struttura in cui &laquo;il lavoro &egrave; diventato esso stesso gestore dell'economia&raquo; (<a href='http://gramscisource.org/quaderno/10b/nota/23' target='_blank' class='link-to-note'>Q 10 II, 23</a>, 1262). Caratterizzato da una &laquo;forma di pensare ossificata&raquo;, non si confronta con la teoria economica classica e neoclassica (<a href='http://gramscisource.org/quaderno/15/nota/45' target='_blank' class='link-to-note'>Q 15, 45</a>, 1805), &laquo;&egrave; &ldquo;dogmatico&rdquo;&raquo;, si presenta come se fosse &ndash; e non &egrave; assolutamente il caso &ndash; l'espressione di una scienza &laquo;gi&agrave; entrata nel periodo classico della sua espansione organica&raquo; (<a href='http://gramscisource.org/quaderno/10b/nota/37' target='_blank' class='link-to-note'>Q 10 II, 37</a>, 1286). Si disinteressa antiscientificamente del &laquo;costo comparato&raquo;. Ma anche l'economia socialista dovr&agrave; &laquo;preoccuparsi delle utilit&agrave; particolari e delle comparazioni fra queste utilit&agrave; per trarne iniziative di movimento progressivo&raquo;, scorto da G. nel rilancio dell'emulazione socialista, le &laquo;&ldquo;gare&rdquo;&raquo; degli udarniki (lavoratori d'assalto), che sono &laquo;un modo di &ldquo;comparare&rdquo; i costi e di insistere per ridurli continuamente, identificando e anche suscitando le condizioni oggettive e soggettive in cui ci&ograve; &egrave; possibile&raquo; (<a href='http://gramscisource.org/quaderno/10b/nota/23' target='_blank' class='link-to-note'>Q 10 II, 23</a>, 1262). G., il cui pensiero dialettico &egrave; strutturalmente estraneo a ogni approccio unilaterale, rileva il grande ritardo teorico del manuale e, contemporaneamente, lo sviluppo progressivo del movimento reale, che pone e affronta nella pratica sociale i problemi posti dalla nuova societ&agrave; in gestazione. Medesimo approccio ha G. verso la teoria e pratica del piano, cui si mostra fortemente interessato (v. le richieste di diversi libri sull'argomento, LC 817, a Mussolini, settembre 1930), comunicando di aver letto approfonditamente l'estratto dell'&ldquo;Economist&rdquo; sul primo piano quinquennale (LC 432, a Tania, 29 giugno 1931), un pedagogico riferimento al quale &egrave; nella novella per il figlio Delio (LC 426, a Giulia, 1&deg; giugno 1931). L'URSS si trova ancora in &laquo;una fase di primitivismo economico-corporativa [...] con elementi &ldquo;di piano&rdquo; ancora scarsi&raquo; (<a href='http://gramscisource.org/quaderno/8/nota/185' target='_blank' class='link-to-note'>Q 8, 185</a>, 1053), ed &egrave; lontana la prospettiva di &laquo;una economia secondo un piano mondiale&raquo;, per arrivare alla quale &laquo;&egrave; necessario attraversare fasi molteplici&raquo;, consci di quelle &laquo;leggi della necessit&agrave;&raquo; imposte dalla fase storica, che non &egrave; quella della vittoria mondiale del socialismo, quando l'iniziativa economico-politica sar&agrave; &laquo;nettamente passata dalla parte delle forze che tendono alla costruzione secondo un piano, di pacifica e solidale divisione del lavoro&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729). L'economia pianificata implica un coinvolgimento attivo delle masse e, in quanto tale, &laquo;&egrave; destinata a spezzare la legge statistica [...] meccanicamente intesa, cio&egrave; prodotta dall'accozzo casuale di infiniti atti arbitrari individuali&raquo;, &laquo;sebbene dovr&agrave; basarsi sulla statistica, il che per&ograve; non significa lo stesso: in realt&agrave; la consapevolezza umana si sostituisce alla &ldquo;spontaneit&agrave;&rdquo; naturalistica&raquo; (<a href='http://gramscisource.org/quaderno/11/nota/25' target='_blank' class='link-to-note'>Q 11, 25</a>, 1429-30). La realizzazione del piano suscita &laquo;una fioritura di iniziative e di intraprese che stupiscono molti osservatori&raquo; (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 893), ad onta delle critiche disfattiste e superficiali, &laquo;da &ldquo;burocratico&rdquo;&raquo; di Boris Souvarine (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 891-2) o di Guido De Ruggiero nella sua recensione del 1932 al libro L'exp&eacute;rience du Bolch&eacute;visme di Arthur Feiler (<a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, 1273-4). L'attenzione alla fioritura di iniziative dal basso, le &ldquo;gare&rdquo;, l'emulazione socialista, rendono difficilmente iscrivibili i processi in corso in URSS nella categoria di &laquo;rivoluzione passiva&raquo;. Il divario sottolineato da G. tra ritardo di elaborazione teorica alta e movimento progressivo delle masse potr&agrave; essere prima o poi superato, trover&agrave; la &laquo;forma teorica&raquo; adeguata: &laquo;lavorando praticamente a fare storia, si fa anche filosofia &ldquo;implicita&rdquo;, che sar&agrave; &ldquo;esplicita&rdquo; in quanto dei filosofi la elaboreranno coerentemente&raquo; (<a href='http://gramscisource.org/quaderno/10b/nota/31' target='_blank' class='link-to-note'>ivi</a>, 1273). In questo senso G. si interessa alle lotte teoriche tra &ldquo;meccanicisti&rdquo; e &ldquo;dialettici&rdquo;, di cui apprende qualche notizia nel 1930 (LC 702, a Tania, 10 aprile 1933 e LC 704, a Giulia, 10 aprile 1933), e saluta con favore la notizia della sconfitta dei &ldquo;meccanicisti&rdquo;, che ricava marginalmente da un articolo di D.S. Mirskij dell'ottobre 1931 (che per&ograve; si riferisce principalmente alla successiva messa fuori gioco dei &ldquo;dialettici&rdquo;): &laquo;Si pu&ograve; vedere come sia avvenuto il passaggio da una concezione meccanicistica e puramente esteriore a una concezione attivistica, che si avvicina di pi&ugrave;, come si &egrave; osservato, a una giusta comprensione dell'unit&agrave; di teoria e pratica, sebbene non ne abbia ancora attinto tutto il significato sintetico&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387). Nella fase di avvio (la fase &laquo;economico-corporativa&raquo;) della societ&agrave; di transizione, in cui si presenta il compito di organizzare nuovi rapporti di produzione fondati sulla propriet&agrave; collettiva, lo Stato &egrave; &laquo;condizione preliminare di ogni attivit&agrave; economica collettiva&raquo; (<a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1258), per cui &laquo;un periodo di statolatria &egrave; necessario e anzi opportuno: questa &ldquo;statolatria&rdquo; non &egrave; altro che la forma normale di &ldquo;vita statale&rdquo;, di iniziazione almeno alla vita statale autonoma e alla creazione di una &ldquo;societ&agrave; civile&rdquo; che non fu possibile storicamente creare prima dell'ascesa alla vita statale indipendente&raquo;. Tuttavia, il ruolo dello Stato non pu&ograve;, per una sorta di &laquo;fanatismo teorico&raquo;, essere assolutizzato n&eacute; concepito come perpetuo, ma criticato &laquo;perch&eacute; si sviluppi, e produca nuove forme di vita statale, in cui l'iniziativa degli individui e dei gruppi sia &ldquo;statale&rdquo; anche se non dovuta al &ldquo;governo dei funzionari&rdquo; (far diventare &ldquo;spontanea&rdquo; la vita statale)&raquo; (<a href='http://gramscisource.org/quaderno/8/nota/130' target='_blank' class='link-to-note'>Q 8, 130</a>, 1020). &Egrave; il grande tema leniniano (Stato e rivoluzione) dell'estinzione dello Stato: &laquo;Su questa realt&agrave; che &egrave; in continuo movimento, non si pu&ograve; creare un diritto costituzionale, del tipo tradizionale, ma solo un sistema di principii che affermano come fine dello Stato la sua propria fine, il suo proprio sparire, cio&egrave; il riassorbimento della societ&agrave; politica nella societ&agrave; civile&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 662). G. sembra qui riprendere i temi di E. B. Pa&scaron;ukanis (La teoria generale del diritto e il marxismo, 1924; v. anche <a href='http://gramscisource.org/quaderno/8/nota/2' target='_blank' class='link-to-note'>Q 8, 2</a>, 937). Tra le due fasi, iniziale, economico-corporativa, e finale, fondata sull'autogoverno dei cittadini nella &laquo;societ&agrave; regolata&raquo;, la forma statale pi&ugrave; adeguata &egrave; quella &ndash; di origine liberale, ma dialetticamente mutata di segno &ndash; dello Stato-veilleur de nuit, &laquo;cio&egrave; di una organizzazione coercitiva che tuteler&agrave; lo sviluppo degli elementi di societ&agrave; regolata in continuo incremento, e pertanto riducente gradatamente i suoi interventi autoritari e coattivi. N&eacute; ci&ograve; pu&ograve; far pensare a un nuovo &ldquo;liberalismo&rdquo;, sebbene sia per essere l'inizio di un'era di libert&agrave; organica&raquo; (<a href='http://gramscisource.org/quaderno/6/nota/88' target='_blank' class='link-to-note'>Q 6, 88</a>, 764).</p><h2>ANDREA CATONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bucharin, Nikolaj Ivanovic&yuml;'>Bucharin, Nikolaj Ivanovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Compromesso'>Compromesso</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economico-corporativo'>Economico-corporativo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lenin, Nikolaij, Vladimir Il'ic Ul'janov, detto'>Lenin, Nikolaij, Vladimir Il'ic Ul'janov, detto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito comunista'>Partito comunista</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma'>Riforma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione permanente'>Rivoluzione permanente</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Russia'>Russia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; regolata'>Societ&agrave; regolata</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stalin, Iosif Vissarionovi&#269; D&#382;uga&scaron;vili'>Stalin, Iosif Vissarionovi&#269; D&#382;uga&scaron;vili</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Statolatria'>Statolatria</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trockij, Lev Davidovic&yuml;'>Trockij, Lev Davidovic&yuml;</a></body></html>