<html><head><title>Gramsci Dictionary: Imperialismo</title></head><body><h1>Imperialismo</h1><p> Nei Q &egrave; in primo luogo attestabile un utilizzo del concetto di &laquo;imperialismo&raquo; che risente del quadro storico offerto da Marx in Il 18 brumaio di Luigi Bonaparte. A seguito della rottura con l'ancien r&eacute;gime operata dalla Rivoluzione francese, dal punto di vista giuridico-costituzionale si afferma il &laquo;regime parlamentare, che realizza, nel periodo pi&ugrave; ricco di energie &ldquo;private&rdquo; nella societ&agrave;, l'egemonia permanente&raquo; della borghesia sull'insieme sociale nella forma &laquo;del governo col consenso permanentemente organizzato&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1636). Mediante l'incessante sviluppo economico la classe dominante assorbe in modo molecolare &laquo;gli elementi sociali pi&ugrave; ricchi di energia e di spirito d'intrapresa&raquo; (<a href='http://gramscisource.org/quaderno/13/nota/37' target='_blank' class='link-to-note'>ivi</a>, 1637) degli altri gruppi sociali. Da tale fase liberale, con l'esplodere delle prime crisi di sovrapproduzione, si passa alla fase imperialista, che vede la spartizione del mondo fra le grandi potenze. Sul piano della politica interna tale fase &egrave; caratterizzata dall'affermarsi del modello &ldquo;bonapartista regressivo&rdquo;, in cui le garanzie costituzionali liberali sono progressivamente annullate dal rafforzarsi degli esecutivi. Questi ultimi governano mediante &laquo;decreti-legge che tendono a sostituire la legislazione ordinaria e la modificano in certe occasioni, &ldquo;forzando la pazienza&rdquo; del parlamento fino a giungere a un vero e proprio &ldquo;ricatto della guerra civile&rdquo;&raquo; (<a href='http://gramscisource.org/quaderno/13/nota/37' target='_blank' class='link-to-note'>ivi</a>, 1638). In secondo luogo, G. s'interessa a quel modello sviluppato di societ&agrave; imperialista che era l'impero coloniale inglese, in grado di elaborare i propri intellettuali organici atti a fornire una &laquo;morale civica corrispondente&raquo; (<a href='http://gramscisource.org/quaderno/3/nota/146' target='_blank' class='link-to-note'>Q 3, 146</a>, 402) allo sviluppo socioeconomico. Nonostante in Inghilterra entrambi i partiti dominanti sostenessero la politica imperialista, questa mostrava il proprio limite nel nazionalismo della classe dirigente inglese, che &laquo;ha impedito la fusione in una sola classe imperiale unificata dei gruppi nazionali che necessariamente si andavano formando in tutte le terre dell'impero&raquo; (<a href='http://gramscisource.org/quaderno/17/nota/53' target='_blank' class='link-to-note'>Q 17, 53</a>, 1949). D'altra parte, se il superamento del particolarismo nazionale in nome degli interessi transnazionali del capitale finanziario pare un connotato del pi&ugrave; moderno imperialismo, tuttavia i tentativi di salvare l'impero coloniale ponendolo sotto una direzione condivisa &ndash; governando assieme alle classi dominanti dei paesi abitati prevalentemente da discendenti di coloni inglesi &ndash; &egrave; destina a fallire, in quanto lo sviluppo di &laquo;una reale unit&agrave; &ldquo;internazionale&rdquo;&raquo; (<a href='http://gramscisource.org/quaderno/2/nota/48' target='_blank' class='link-to-note'>Q 2, 48</a>, 200-1) entra in contrasto con gli interessi nazionali dei diversi paesi. In terzo luogo G. amplia l'accezione tradizionale del concetto di imperialismo, in una complessa dialettica fra struttura e sovrastruttura, nell'analisi di una questione decisiva dei Q: la storia degli intellettuali italiani. Egli osserva come in Italia, accanto al tradizionale cosmopolitismo degli intellettuali, che ha per secoli ostacolato l'unificazione nazionale, &egrave; &laquo;esistito uno sciovinismo frenetico, che si collegava alle glorie romane e delle repubbliche marinaresche e alle fioriture individuali di artisti, letterati, scienziati di fama mondiale&raquo; (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181). Il vagheggiamento di un primato morale e civile fondato sull'essere stata l'Italia il centro di irradiazione della cultura latina, umanistica e rinascimentale dimentica la &laquo;&ldquo;funzione cosmopolita degli intellettuali italiani&rdquo; che &egrave; ben altra cosa che non &ldquo;dominio culturale&rdquo; di carattere nazionale: &egrave; invece proprio testimonianza di assenza del carattere nazionale della cultura&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 651). La stessa politica coloniale italiana &egrave; sorta come surrogato alla mancanza di coraggio della classe dirigente che, incapace di risolvere la questione meridionale mediante la riforma agraria, prospetta al contadino affamato di terra &laquo;il miraggio delle terre coloniali da sfruttare&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2018). Si trattava dunque, a parere di G., di &laquo;un imperialismo passionale, oratorio&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>), in quanto l'arretrato capitalismo italiano non conosceva ancora la crisi di sovrapproduzione dovuta alla progressiva flessione del tasso di profitto, che aveva indotto i paesi capitalisti sviluppati ad &laquo;ampliare l'area di espansione&raquo; dei propri investimenti redditizi dando vita, dopo il 1890, ai &laquo;grandi imperi coloniali&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). Al contrario l'Italia non solo non disponeva dei capitali da investire all'estero, ma era costretta a ricorrere a investimenti stranieri per poter sviluppare il proprio sistema produttivo. Cosicch&eacute; l'espansione coloniale italiana &laquo;fu avversata dagli stessi capitalisti (settentrionali) che pi&ugrave; volentieri avrebbero visto impiegate in Italia le somme ingenti spese in Africa&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2019). Lo stesso sciovinismo italiano del primo Novecento era privo di reali basi economiche, &laquo;si poneva come una astratta rivendicazione imperiale contro tutti&raquo; (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181-2) ed era d'ostacolo al compimento dell'unit&agrave; del paese, in quanto i suoi esponenti sostenevano l'alleanza con gli imperi centrali. Le sue ragioni erano unicamente di carattere ideologico e miravano a &laquo;sopprimere la francofilia democratica&raquo; (<a href='http://gramscisource.org/quaderno/2/nota/25' target='_blank' class='link-to-note'>ivi</a>, 182). Ci&ograve; consente di capire il motivo per cui a propagandare la concezione &laquo;nazionalista-imperialista&raquo; (<a href='http://gramscisource.org/quaderno/6/nota/129' target='_blank' class='link-to-note'>Q 6, 129</a>, 797) fra le masse erano principalmente letterati quali Pascoli o D'Annunzio. Anche la politica &laquo;militarista e nazionalista&raquo; del regime fascista, in quanto trovava la sua giustificazione ideologica nella mancanza di materie prime, &egrave; considerata da G. non ancora &laquo;imperialista, che &egrave; grado pi&ugrave; sviluppato dello stesso processo&raquo; (<a href='http://gramscisource.org/quaderno/6/nota/100' target='_blank' class='link-to-note'>Q 6, 100</a>, 775). Tanto pi&ugrave; che essa appare dettata da ragioni di politica interna, ovvero dall'inadeguatezza della classe dominante e dalla corruzione del gruppo dirigente. Infine, l'imperialismo militaristico propagandato dal regime fascista non solo non ha una giustificazione strutturale, ma &egrave; anche in contrasto con &laquo;tutte le tradizioni italiane, romane prima, cattoliche poi&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1988), che sono di natura cosmopolitica. L'ideologia imperialista del fascismo ha la sua origine nel preteso primato culturale degli italiani, che appare a G. anacronistico, dal momento che il mondo moderno &egrave; &laquo;talmente unificato nella sua struttura economico-sociale&raquo; (<a href='http://gramscisource.org/quaderno/13/nota/26' target='_blank' class='link-to-note'>Q 13, 26</a>, 1618) che ogni monopolio culturale di un paese &egrave; destinato a non durare. Dunque, &laquo;nel mondo moderno un imperialismo culturale e spirituale &egrave; utopistico: solo la forza politica, fondata sull'espansione economica, pu&ograve; essere la base per un'espansione culturale&raquo; (<a href='http://gramscisource.org/quaderno/8/nota/106' target='_blank' class='link-to-note'>Q 8, 106</a>, 1004). Cos&igrave;, ad esempio, l'&laquo;espansione a carattere imperialistico ed egemonico&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1524) della cultura francese &egrave; avvenuta in modo organico nel corso del XIX secolo grazie allo sviluppo industriale conseguente alla conquista del potere politico da parte della borghesia. Al contrario la preparazione, talvolta notevole, degli intellettuali italiani non ha potuto essere posta al servizio dell'affermazione dell'egemonia del paese, in quanto la situazione d'arretratezza economica e politica non ha permesso un loro impiego in patria. Essi hanno finito per cercare un impiego individualmente all'estero contribuendo &laquo;a rendere impossibile il costituirsi di una salda base nazionale&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1525). In realt&agrave;, dietro alle &laquo;tendenze monopolistiche di carattere nazionalistico e repressivo&raquo;, che si affermano in epoca fascista nella forma del protezionismo culturale, dietro &laquo;i piani grandiosi di egemonia, non ci si accorge di essere oggetto di egemonie straniere; cos&igrave; come, mentre si fanno piani imperialistici, in realt&agrave; si &egrave; oggetto di altri imperialismi&raquo; (<a href='http://gramscisource.org/quaderno/23/nota/75' target='_blank' class='link-to-note'>Q 23, 75</a>, 2253). Per cui l'esaltazione da parte degli intellettuali di regime del primato culturale degli italiani serve solo a &laquo;non sentire il peso dell'egemonia da cui si dipende e si &egrave; oppressi&raquo; (<a href='http://gramscisource.org/quaderno/23/nota/75' target='_blank' class='link-to-note'>ibid.</a>), ovvero si esalta &laquo;il proprio imperialismo per non far sentire quello a cui si &egrave; soggetti di fatto&raquo; (<a href='http://gramscisource.org/quaderno/6/nota/38' target='_blank' class='link-to-note'>Q 6, 38</a>, 713).</p><h2>RENATO CAPUTO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bonapartismo'>Bonapartismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Colonialismo'>Colonialismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Inghilterra'>Inghilterra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionalismo'>Nazionalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pascoli, Giovanni'>Pascoli, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a></body></html>