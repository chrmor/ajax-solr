<html><head><title>Gramsci Dictionary: San Gennaro</title></head><body><h1>San Gennaro</h1><p> Nei Q la voce ricorre in due sole note dove &egrave; citato il medesimo aneddoto, tratto dalle Memorie di Henry W. Steed. G. lo menziona a memoria con qualche imprecisione: &egrave; il dialogo tra un nobile italiano e un prelato di curia (e non tra un protestante e un cardinale, come afferma l'apparato critico dei Q) e concerne il controllo &ldquo;politico&rdquo; che l'ambiente ecclesiale esercita sulla massa dei &ldquo;semplici&rdquo;. La prima nota ha al centro Tommaso Gallarati Scotti (<a href='http://gramscisource.org/quaderno/1/nota/93' target='_blank' class='link-to-note'>Q 1, 93</a>, 92; Testo C: <a href='http://gramscisource.org/quaderno/23/nota/19' target='_blank' class='link-to-note'>Q 23, 19</a>, 2208-9). Nel Testo C vi &egrave; un accenno al miracolo del &laquo;sangue di S. Gennaro (a Napoli esistono, pare, altri tre o quattro sangui che bollono &ldquo;miracolosamente&rdquo;, ma che non sono &ldquo;sfruttati&rdquo; per non screditare quello popolarissimo di S. Gennaro)&raquo; (<a href='http://gramscisource.org/quaderno/23/nota/19' target='_blank' class='link-to-note'>ibid.</a>); sono prodigi &laquo;utili per il popolino napoletano, non per gli intellettuali&raquo;, dir&agrave; G. in <a href='http://gramscisource.org/quaderno/8/nota/220' target='_blank' class='link-to-note'>Q 8, 220</a>, 1081. In Un'introduzione allo studio della filosofia vi &egrave; infatti il secondo riferimento (<a href='http://gramscisource.org/quaderno/8/nota/220' target='_blank' class='link-to-note'>ibid.</a>): G. cita ancora l'aneddoto per sottolineare il proliferare, in epoca controriformista, di nuovi ordini ecclesiastici &laquo;di scarsissimo significato &ldquo;religioso&rdquo; e di grande significato &ldquo;disciplinare&rdquo; sulla massa dei &ldquo;semplici&rdquo;, [...] strumenti di &ldquo;resistenza passiva&rdquo; di conservazione delle posizioni acquisite, non forze rinnovatrici in isviluppo&raquo;, veri e propri &laquo;ordini politici&raquo;. &Egrave; il senso della risposta che il prelato fornisce, nell'aneddoto, a chi gli chiede se lui sia cristiano: &laquo;Noi siamo prelati&raquo;, risponde, &laquo;cio&egrave; &ldquo;politici&rdquo; della religione cattolica&raquo;. Nella lettera alla cognata Tania del 21 marzo 1932 G. scrive di &laquo;fedeli di San Gennaro&raquo; (LC 551) per indicare i napoletani. Il santo patrono diviene qui logo soprannaturale della citt&agrave;, emblema civico dei suoi caratteri peculiari.</p><h2>GIOVANNI MIMMO BONINELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura popolare'>Cultura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Napoli'>Napoli</a></body></html>