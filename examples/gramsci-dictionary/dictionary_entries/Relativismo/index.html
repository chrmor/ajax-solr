<html><head><title>Gramsci Dictionary: Relativismo</title></head><body><h1>Relativismo</h1><p> In due occorrenze il lemma &laquo;relativismo&raquo; viene usato, seppure senza un riferimento esplicito alla teoria della relativit&agrave;, insieme a Einstein. La prima volta G., discutendo il Saggio popolare di Bucharin, si chiede cosa accadrebbe se all'insegnamento ossificato secondo il quale esistono soltanto perentorie certezze si sostituisse un metodo dialettico che, in quanto tale, &egrave; antidogmatico: se &laquo;le scienze naturali e fisiche fossero insegnate sulla base del relativismo di Einstein [...] i ragazzi non capirebbero nulla di nulla&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1425-6). La seconda volta G. cita il relativismo di Einstein polemizzando con certo giornalismo che spesso, per motivi di mero opportunismo, trasforma grandi principi in cose da niente (<a href='http://gramscisource.org/quaderno/15/nota/51' target='_blank' class='link-to-note'>Q 15, 51</a>, 1813). Nelle altre occorrenze il lemma &egrave; usato in coppia con &ldquo;scetticismo&rdquo;, come avviene in <a href='http://gramscisource.org/quaderno/11/nota/14' target='_blank' class='link-to-note'>Q 11, 14</a>, 1402 dove, affrontando il tema della storicit&agrave; della filosofia, G. sostiene che si tratta di &laquo;operazione mentale un po' ardua e difficile&raquo; in quanto si corre il rischio di cadere &laquo;nello scetticismo e nel relativismo morale e ideologico&raquo;. Prendendo in esame la questione dell'universalit&agrave; dei principi morali, posta nei termini di &laquo;oggettiva necessit&agrave; della tecnica civile&raquo; (<a href='http://gramscisource.org/quaderno/16/nota/12' target='_blank' class='link-to-note'>Q 16, 12</a>, 1876), G. nota come tale concezione conduca a &laquo;una forma di relativismo e quindi di scetticismo morale&raquo; (<a href='http://gramscisource.org/quaderno/16/nota/12' target='_blank' class='link-to-note'>ibid.</a>). D'altronde ogni imperativo categorico che si proponga con il crisma dell'oggettivit&agrave;, si tratti della religione oppure degli imperativi kantiani, pu&ograve; cadere nell'accusa di relativismo. Il problema non &egrave; tanto quello di ripararsi dal pericolo del relativismo e dello scetticismo, quanto quello di chiedersi quale possa essere la durata di concezioni morali siffatte o, invece, stante la loro mutevolezza, se non sia il caso di dar luogo &laquo;alla formulazione della teoria della doppia verit&agrave;&raquo; (<a href='http://gramscisource.org/quaderno/16/nota/12' target='_blank' class='link-to-note'>ivi</a>, 1877).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Agnosticismo'>Agnosticismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Etica'>Etica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Imperativo categorico'>Imperativo categorico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Morale'>Morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scetticismo'>Scetticismo</a></body></html>