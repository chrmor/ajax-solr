<html><head><title>Gramsci Dictionary: Lotta di generazioni</title></head><body><h1>Lotta di generazioni</h1><p> G. si occupa del contrasto tra le generazioni soprattutto in tre Testi B del Q 3 (1930). In <a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311 la &laquo;&ldquo;crisi di autorit&agrave;&rdquo;&raquo;, intesa come incapacit&agrave; della classe &laquo;&ldquo;dominante&rdquo;&raquo; di essere anche &laquo;&ldquo;dirigente&rdquo;&raquo;, &egrave; spiegata con il fatto che &laquo;le grandi masse si sono staccate dalle ideologie tradizionali, non credono pi&ugrave; a ci&ograve; in cui prima credevano&raquo;. A questo &ndash; afferma G. &ndash; va collegata anche la &laquo;&ldquo;quistione dei giovani&rdquo; determinata dalla &ldquo;crisi di autorit&agrave;&rdquo; delle vecchie generazioni dirigenti&raquo;. In una nota di poco posteriore, intitolata precisamente Lotta di generazioni, &laquo;il fatto che la generazione anziana non riesca a guidare la generazione pi&ugrave; giovane&raquo; &egrave; letto anche in relazione alla &laquo;crisi dell'istituto famigliare e della nuova situazione dell'elemento femminile nella societ&agrave;&raquo; (<a href='http://gramscisource.org/quaderno/3/nota/61' target='_blank' class='link-to-note'>Q 3, 61</a>, 340). Viene giudicato per&ograve; soprattutto grave che &laquo;la generazione anziana rinunzia al suo compito educativo in determinate situazioni, sulla base di teorie mal comprese o applicate in situazioni diverse da quelle di cui erano l'espressione&raquo; (<a href='http://gramscisource.org/quaderno/3/nota/61' target='_blank' class='link-to-note'>ibid.</a>). Ma sempre nel Q 3 il problema &egrave; di nuovo ricondotto al tema della crisi di egemonia, con un riferimento alla dinamica politico-culturale tra borghesia e classi subalterne, riferita a un'epoca e a una situazione determinate, ma valida anche per altri contesti. Scrive G.: &laquo;nella lotta delle generazioni, i giovani si avvicinano al popolo; nelle crisi di svolta questi giovani ritornano alla loro classe (cos&igrave; &egrave; avvenuto per i sindacalisti-nazionalisti e per i fascisti) [...] La borghesia non riesce a educare i suoi giovani (lotta di generazione): i giovani si lasciano attrarre culturalmente dagli operai e addirittura se ne fanno [o cercano di farsene] i capi (&ldquo;inconscio&rdquo; desiderio di realizzare essi l'egemonia della loro propria classe sul popolo), ma nelle crisi storiche ritornano all'ovile. Questo fenomeno di &ldquo;gruppi&rdquo; non si sar&agrave; certo verificato solo in Italia: anche nei paesi dove la situazione &egrave; analoga, si sono avuti fenomeni analoghi&raquo; (<a href='http://gramscisource.org/quaderno/3/nota/137' target='_blank' class='link-to-note'>Q 3, 137</a>, 396-7).</p><h2>GUIDO LIGUORI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi di autorit&agrave;'>Crisi di autorit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Donna'>Donna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Famiglia'>Famiglia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione dei giovani'>Quistione dei giovani</a></body></html>