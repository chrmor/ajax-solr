<html><head><title>Gramsci Dictionary: Bilancio statale</title></head><body><h1>Bilancio statale</h1><p> Nel lungo e articolato Q 2, 6 &ndash; ricco di cifre e dati e comprensivo anche di un diagramma &ndash; G. riprende e commenta quanto scritto dall'economista Tommaso Tittoni sulla situazione finanziaria italiana degli anni 1925-1927, anche in rapporto a quella di altre nazioni europee, in due articoli pubblicati sulla &ldquo;Nuova Antologia&rdquo;, intitolati entrambi Problemi finanziari, rispettivamente del 16 maggio 1925 e del 1&deg; giugno 1927. Il &laquo;bilancio italiano &ndash; si legge &ndash; non &egrave; un conto di fatto, di tipo inglese, che registra incassi e spese effettivamente avvenuti, ma un conto di diritto, di tipo francese, comprendente da una parte le entrate accertate e scadute, da un'altra parte le spese ordinate, liquidate ed impegnate nei modi prescritti dalla legge&raquo; (<a href='http://gramscisource.org/quaderno/2/nota/6' target='_blank' class='link-to-note'>Q 2, 6</a>, 147). Ci&ograve; comporta il grande inconveniente che in un bilancio di competenza i residui, sia attivi che passivi, non possono essere valutati alla stessa stregua di incassi e pagamenti: &laquo;nessun esercizio si esaurisce in s&eacute;&raquo; perch&eacute; &laquo;lascia sempre dei residui attivi e passivi, in modo che alla gestione del bilancio proprio dell'esercizio si aggiunge quella dei residui attivi e passivi dei precedenti esercizi che la cassa va a sopportare&raquo; (<a href='http://gramscisource.org/quaderno/2/nota/6' target='_blank' class='link-to-note'>ibid.</a>). Pi&ugrave; tardi, nel Q 22, G. nota che sul bilancio dello Stato italiano gravano l'apparato amministrativo e un iniquo sistema pensionistico. Sulla scorta delle analisi di Renato Spaventa, G. rileva che un decimo della popolazione italiana, spesso costituito da uomini poco pi&ugrave; che quarantenni, quindi nel pieno vigore delle forze fisiche e intellettuali, &laquo;dopo 25 anni di servizio statale, non si dedicano pi&ugrave; a nessuna attivit&agrave; produttiva, ma vivacchiano con le pensioni pi&ugrave; o meno grandi, mentre un operaio pu&ograve; godere una assicurazione solo dopo i 65 anni e per il contadino non esiste limite di et&agrave; al lavoro&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2143-4). Questo non accade in America, dove la razionalit&agrave; della composizione demografica impedisce l'esistenza di &laquo;classi numerose senza una funzione essenziale nel mondo produttivo, cio&egrave; classi assolutamente parassitarie&raquo; (<a href='http://gramscisource.org/quaderno/22/nota/2' target='_blank' class='link-to-note'>ivi</a>, 2141).</p><h2>VITO SANTORO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Debito pubblico'>Debito pubblico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Titoli di Stato'>Titoli di Stato</a></body></html>