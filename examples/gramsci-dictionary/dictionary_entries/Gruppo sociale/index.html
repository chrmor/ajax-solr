<html><head><title>Gramsci Dictionary: Gruppo sociale</title></head><body><h1>Gruppo sociale</h1><p> L'espressione &laquo;gruppo sociale&raquo;, del tutto assente in LC, compare per la prima volta in <a href='http://gramscisource.org/quaderno/3/nota/33' target='_blank' class='link-to-note'>Q 3, 33</a>, 310, datato da Gerratana al 1930; nello stesso Q 3 (Q3, 133; Q3, 394) si trova la prima occorrenza della forma plurale: &egrave; una scheda bibliografica di un libro di Carlo Flumiani, intitolato appunto Gruppi sociali. Fondamenti di scienza politica. Sembra pertanto lecito ipotizzare (ma in mancanza di prove certe) che G. abbia desunto l'espressione da quella fonte e abbia preso da allora in poi a utilizzarla con regolarit&agrave; (ben 136 occorrenze del singolare, 69 del plurale), sostanzialmente come sinonimo di classe o classi, ma in forma lessicale meno vistosa e, dunque, meno esposta alla censura carceraria (della cui occhiuta presenza G. aveva avuto riprova proprio in quell'estate 1930 quando inoltr&ograve;, senza esito, un'istanza per poter leggere alcuni scritti di Trockij). Da notare la coesistenza di &laquo;gruppo sociale&raquo; e &laquo;classe&raquo;; ad esempio in Q 8, 171 (testo di grande rilievo ripreso in <a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>), parlando del ritardo nell'adeguare il linguaggio (cio&egrave; la cultura) anche in una &laquo;nuova situazione storica&raquo; dovuta &laquo;al mutamento pi&ugrave; radicale&raquo;, G. scrive: &laquo;Il fenomeno &egrave; [...] storicamente complesso e complicato per l'esistenza di diverse culture tipiche nei diversi strati del nuovo gruppo sociale, alcuni dei quali, nel terreno ideologico, sono ancora immersi nella cultura di situazioni storiche precedenti [...] Una classe, di cui alcuni strati sono ancora rimasti alla concezione tolemaica del mondo, pu&ograve; tuttavia essere la rappresentante di una situazione storica molto progredita&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1407, corsivi miei). In quanto sinonimo di &laquo;classe&raquo;, &laquo;gruppo sociale&raquo; &egrave; spesso articolato in merito al problema dell'egemonia e delle sue forme storiche (<a href='http://gramscisource.org/quaderno/3/nota/39' target='_blank' class='link-to-note'>Q 3, 39</a>, 317; <a href='http://gramscisource.org/quaderno/6/nota/24' target='_blank' class='link-to-note'>Q 6, 24</a>, 703; <a href='http://gramscisource.org/quaderno/6/nota/136' target='_blank' class='link-to-note'>Q 6, 136</a>, 800; <a href='http://gramscisource.org/quaderno/8/nota/238' target='_blank' class='link-to-note'>Q 8, 238</a>, 1090 e passim). Cos&igrave; ad esempio in <a href='http://gramscisource.org/quaderno/3/nota/154' target='_blank' class='link-to-note'>Q 3, 154</a>, poi Q 23, 52: &laquo;Umanit&agrave; &ldquo;autentica, fondamentale&rdquo; pu&ograve; significare concretamente, nel campo artistico, una cosa sola: &ldquo;storicit&agrave;&rdquo; cio&egrave; carattere &ldquo;nazionale-popolare&rdquo; dello scrittore [...], purch&eacute; il gruppo sociale che si esprime sia vivo storicamente&raquo; (ivi, 2247-8); e, discutendo con Croce in <a href='http://gramscisource.org/quaderno/4/nota/15' target='_blank' class='link-to-note'>Q 4, 15</a>, poi Q 10 II, 41.XII: &laquo;La stessa filosofia della praxis &egrave; una superstruttura, &egrave; il terreno in cui determinati gruppi sociali prendono coscienza del proprio essere sociale, della propria forza, dei propri compiti, del proprio divenire&raquo; (ivi, 1319); in <a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 690 (a proposito di Guicciardini): &laquo;nella storia moderna l'&ldquo;individuo&rdquo; storico-politico non &egrave; l'individuo &ldquo;biologico&rdquo; ma il gruppo sociale&raquo;; ancora, nel celebre passo in cui reimposta originalmente la questione degli intellettuali (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 474-8, poi Testo C in <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1513), G. si domanda: &laquo;Gli intellettuali sono un gruppo sociale autonomo e indipendente, oppure ogni gruppo sociale ha una sua propria categoria specializzata di intellettuali? [...] Ogni gruppo sociale, nascendo sul terreno originario di una funzione essenziale nel mondo della produzione economica, si crea insieme, organicamente, un ceto o pi&ugrave; ceti di intellettuali che gli danno omogeneit&agrave; e consapevolezza della propria funzione non solo nel campo economico, ma anche in quello sociale e politico&raquo;. Questo stesso nesso fra intellettuali e gruppo sociale &egrave; articolato con maggiore precisione in <a href='http://gramscisource.org/quaderno/8/nota/171' target='_blank' class='link-to-note'>Q 8, 171</a>, dove G. ricorre per designare la classe e gli intellettuali a due termini diversi, rispettivamente &laquo;gruppo sociale&raquo; e &laquo;categoria&raquo;: &laquo;ogni gruppo sociale dominante elabora una propria categoria di intellettuali&raquo; (<a href='http://gramscisource.org/quaderno/8/nota/171' target='_blank' class='link-to-note'>ivi</a>, 1043). Si noti che, a conclusione del saggio sul canto X dell'Inferno, G. definisce chiaramente se stesso come rappresentante del gruppo sociale subalterno: &laquo;dimostrare, in modo drastico e fulminante, e sia pure demagogico, che i rappresentanti di un gruppo sociale subalterno possono far le fiche, scientificamente e come gusto artistico, a ruffiani intellettuali come Rastignac&raquo; (<a href='http://gramscisource.org/quaderno/4/nota/87' target='_blank' class='link-to-note'>Q 4, 87</a>, 529; Rastignac era lo pseudonimo di un dantista, Vincenzo Morello, con cui G. polemizza). Infine, per G. i gruppi sociali (= classi) manifestano nel tempo della storia una precisa evoluzione del loro sviluppo, un'evoluzione che si potrebbe anche definire &ldquo;dal particolare all'universale&rdquo;, cio&egrave; da una fase iniziale strettamente economico-corporativa alla fase della piena consapevolezza di s&eacute; e dell'autonomia politica segnata dal momento-partito: &laquo;Nel partito politico gli elementi di un gruppo sociale economico superano questo momento [economico-corporativo, ndr] del loro sviluppo storico e diventano agenti di attivit&agrave; generali, di carattere nazionale e internazionale&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1523, gi&agrave; <a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 478). Tuttavia, il partito non s'identifica senz'altro, quasi ontologicamente, con il gruppo sociale che lo ha espresso (come accadeva nelle teorie sovietiche); al contrario, per G. fra gruppo sociale (= classe) e partito resta aperta una dialettica assai delicata, e anche assai pericolosa (<a href='http://gramscisource.org/quaderno/7/nota/77' target='_blank' class='link-to-note'>Q 7, 77</a>, poi <a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>): &laquo;occorre distinguere: il gruppo sociale; la massa di partito; la burocrazia e lo stato maggiore del partito. La burocrazia &egrave; la forza consuetudinaria e conservatrice pi&ugrave; pericolosa; se essa finisce col costituire un corpo solidale, che sta a s&eacute; e si sente indipendente dalla massa, il partito finisce col diventare anacronistico, e nei momenti di crisi acuta viene svuotato del suo contenuto sociale e rimane come campato in aria&raquo; (<a href='http://gramscisource.org/quaderno/13/nota/23' target='_blank' class='link-to-note'>ivi</a>, 1604).</p><h2>RAUL MORDENTI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Burocrazia'>Burocrazia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Classe, classi'>Classe, classi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alighieri, Dante'>Alighieri, Dante</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito comunista'>Partito comunista</a></body></html>