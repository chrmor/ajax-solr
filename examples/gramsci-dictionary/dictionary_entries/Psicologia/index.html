<html><head><title>Gramsci Dictionary: Psicologia</title></head><body><h1>Psicologia</h1><p> &laquo;Io sono un sardo senza complicazioni psicologiche e mi costa una certa fatica comprendere le complicazioni degli altri. Forse dovrei dire che &ldquo;ero&rdquo;&raquo; (LC 576): cos&igrave; scrive G. alla cognata Tania il 16 maggio 1932, riassumendo la propria estraneit&agrave; alla razionalit&agrave; &ldquo;psicologica&rdquo; e al tempo stesso svelando come uno dei moventi della stesura delle LC stia proprio nell'introduzione di una tale &ldquo;complicazione&rdquo;. Non si tratta certo di ridurre il testo gramsciano a romanzo psicologico-epistolare, ma al contrario di riconoscere il lavoro conscio e organizzato di resistenza a ogni soluzione intimista e introspettiva. La scrittura carceraria di G. &egrave; sempre oggettivante e &ndash; come &egrave; stato notato &ndash; mai nelle LC l'autore parla di s&eacute; senza mettersi in rapporto dialettico al mondo esterno (applicazione della logica &ldquo;molecolare&rdquo;). Ma ci&ograve; non toglie che, in particolare nel rapporto con la moglie Giulia (Iulca), una serie di &ldquo;complicazioni&rdquo; finiscano per giocare un ruolo decisivo, per quanto sotterraneo. In particolare verso il 1930, quando Giulia comincia ad avvalersi della cura psicanalitica per trattare un grave esaurimento accompagnato da crisi di epilessia. Un'analisi minuziosa delle LC in questo senso &egrave; in s&eacute; delicata, e impossibile in questa sede, e ci si dovr&agrave; dunque limitare a tenere presente una tale immanenza del problema della psicologia all'epistolario gramsciano nel momento in cui ci si accinge a sintetizzarne le posizioni teoriche pi&ugrave; generali, espresse sopratutto nei Q. Da quest'ultimo punto di vista &egrave; indubbio che il riferimento essenziale di G. in materia siano in Principi di psicologia di William James &ndash; &laquo;il migliore manuale di psicologia&raquo; (LC 249, a Tania, 25 marzo 1929) &ndash; che G. leggeva nella traduzione italiana del 1905. In particolare G. accoglie implicitamente la nozione di &ldquo;abitudine&rdquo; (habit), intesa da James come capacit&agrave; di trasformare tutta una serie di azioni volontarie in azioni automatiche e pressoch&eacute; istintive, costituendo cos&igrave; una &ldquo;seconda natura&rdquo; la cui estensione &egrave; funzionale al risparmio di energie psichiche e nervose &ldquo;volontarie&rdquo;. Le tesi del filosofo e psicologo americano sono riprese quasi alla lettera in numerosi passaggi, tanto nei Q che nelle LC, in particolare in due direzioni: a) la necessit&agrave; di educare fin dall'infanzia, diffidando di ogni concezione pedagogica spontaneista e &ldquo;rousseauiana&rdquo;, sfruttando la plasticit&agrave; della personalit&agrave; che tende poi a ridursi progressivamente (G. si mostra quindi assai critico con il culto del bambino proprio alla cultura italiana, cos&igrave; come a certe concezioni &ldquo;utopiche&rdquo; sovietiche: v. le lettere a Giulia del 30 dicembre 1929 e del 14 luglio 1930); b) il giudizio essenzialmente positivo sul dispositivo di produzione taylorista, in quanto quest'ultimo permette una meccanizzazione psichica dell'atto di produzione in grado di abbassare il dispendio di risorse fisiche e nervose dell'operaio (da cui l'assenza in G. di ogni problematica dell'alienazione). Questo punto di vista si trova sintetizzato in Americanismo e fordismo nella celebre critica del &ldquo;gorilla ammaestrato&rdquo;: &laquo;Quando il processo di adattamento &egrave; avvenuto, si verifica in realt&agrave; che il cervello dell'operaio, invece di mummificarsi, ha raggiunto uno stato di completa libert&agrave;. Si &egrave; completamente meccanizzato solo il gesto fisico; la memoria del mestiere, ridotto a gesti semplici ripetuti con ritmo intenso, si &egrave; &ldquo;annidata&rdquo; nei fasci muscolari e nervosi che ha lasciato il cervello libero e sgombro per altre occupazioni [...] Gli industriali americani hanno capito benissimo questa dialettica insita nei nuovi metodi industriali. Essi hanno capito che &ldquo;gorilla ammaestrato&rdquo; &egrave; una frase, che l'operaio rimane &ldquo;purtroppo&rdquo; uomo, e persino che egli, durante il lavoro, pensa di pi&ugrave;, o per lo meno ha molte maggiori possibilit&agrave; di pensare, almeno quando ha superato la crisi di adattamento&raquo; (<a href='http://gramscisource.org/quaderno/22/nota/12' target='_blank' class='link-to-note'>Q 22, 12</a>, 2170-1). La logica &egrave; ancora quella della psicologia pragmatista di James, ma applicata all'analisi del vissuto operaio nel sistema di produzione fordista, senz'altro il contributo maggiore di G. alla &ldquo;psicologia collettiva&rdquo;, forse non immune da un'influenza di Pavlov, di cui G. ha avvertito pi&ugrave; di un'eco nel suo periodo moscovita. Inoltre, fin dal piano di lavoro del Q 22 G. enuncia la necessit&agrave; di analizzare il fordismo rispetto alla &laquo;quistione sessuale&raquo; e alla &laquo;psicanalisi [...] come espressione dell'aumentata coercizione morale esercitata dall'apparato sui singoli individui e delle crisi morbose che tale coercizione determina&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2140). A questo approccio pragmatista sui generis si aggiunge poi, negli anni Trenta, un intensificarsi della riflessione sulla dialettica tra individualit&agrave; e conformismo. Que st'ultimo termine ha statuto pressoch&eacute; di concetto in G., ed &egrave; significativo che la sua prima ricorrenza significativa nei Q, databile verso la fine del 1930, si presenti nel quadro di un'opposizione recisa alla &ldquo;psicologia delle folle&rdquo;, ancora in auge all'epoca: &laquo;Si dice che &ldquo;gli scienziati occidentali ritengono che la psiche delle masse non sia altro che il risorgere degli antichi istinti dell'orda primordiale e pertanto un regresso a stadi culturali da tempo superati&rdquo;; ci&ograve; &egrave; da riferirsi alla cos&igrave; detta &ldquo;psicologia delle folle&rdquo; cio&egrave; delle moltitudini casuali e l'affermazione &egrave; pseudo-scientifica, &egrave; legata alla sociologia positivistica&raquo; (<a href='http://gramscisource.org/quaderno/7/nota/12' target='_blank' class='link-to-note'>Q 7, 12</a>, 862). Il riferimento &egrave; principalmente alla scuola francese di Gabriel Tarde e Gustave Le Bon (quest'ultimo ammirato da Mussolini, col quale ebbe una breve corrispondenza, v. Q, AC, 2844). Cos&igrave; continua la nota sopracitata intitolata L'uomo-individuo e l'uomo-massa: &laquo;Sul &ldquo;conformismo&rdquo; sociale occorre notare che la quistione non &egrave; nuova e che l'allarme lanciato da certi intellettuali &egrave; solamente comico&raquo; (<a href='http://gramscisource.org/quaderno/7/nota/12' target='_blank' class='link-to-note'>Q 7, 12</a>, 862). G. rifiuta di dibattere con la psychologie des foules d'inizio secolo, le cui conseguenze fascistizzanti gli appaiono irrecuperabili. Preferisce dunque imprimere un'inflessione positiva alla nozione di conformismo (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>), abbandonandola tuttavia nel 1934, al momento della redazione di Americanismo e fordismo. La questione del rapporto individuo-massa diviene ormai indissociabile non solo da quella della produzione taylorista, ma anche della &laquo;regolamentazione del fatto sessuale&raquo; o dalla &laquo;formazione di una nuova personalit&agrave; femminile&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2149), e l'ultima nota esplicitamente consacrata al tema del rapporto individuale-collettivo dal punto di vista psicologico sembra ormai riecheggiare pi&ugrave; la concezione freudiana del Disagio della civilt&agrave; che non sostenere un puro costruttivismo dialettico: &laquo;Il nucleo pi&ugrave; sano ed immediatamente accettabile del freudismo &egrave; l'esigenza dello studio dei contraccolpi morbosi che ha ogni costruzione di &ldquo;uomo collettivo&rdquo;, di ogni &ldquo;conformismo sociale&rdquo;, di ogni livello di civilt&agrave; che &ldquo;fanaticamente&rdquo; fanno del nuovo tipo sociale da raggiungere una &ldquo;religione&rdquo;, una mistica&raquo; (<a href='http://gramscisource.org/quaderno/15/nota/74' target='_blank' class='link-to-note'>Q 15, 74</a>, 1833). La riflessione teorica finisce cos&igrave; per collimare con l'esperienza della malattia di Giulia, consegnata alle LC, definita appunto come una &laquo;lacerazione [...] tra teoria e pratica, tra cosciente ed istintivo&raquo; (LC 644, a Giulia, 28 novembre 1932), introducendo quindi una complicazione importante nell'idea gramsciana di una &ldquo;catarsi&rdquo; capace di produrre l'uomo nuovo (si noti come il termine &ldquo;catarsi&rdquo; coappartenga alla storia della psicanalisi, in cui il &ldquo;metodo catartico&rdquo; costituisce la prima tecnica di cura; &egrave; del resto significativo che sia ancora una &laquo;catarsi&raquo; reciproca che G. propone a Giulia alla fine del loro dialogo sul &laquo;malessere psichico&raquo; di quest'ultima: cfr. LC 738, a Giulia, 8 agosto 1933). Per quanto riguarda la psichiatria lombrosiana, essa rinvia per G. alla critica della sociologia progressista, o del positivismo pi&ugrave; in generale, e non alla psicologia, mentre la &ldquo;psicologia sperimentale&rdquo; di Agostino Gemelli &egrave; subordinata alla funzione ideologica della filosofia neoscolastica che la sostiene.</p><h2>LIVIO BONI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Catarsi'>Catarsi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Conformismo'>Conformismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Educazione'>Educazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Freud, Sigmund'>Freud, Sigmund</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gorilla ammaestrato'>Gorilla ammaestrato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Individuo'>Individuo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Molecolare'>Molecolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Personalit&agrave;'>Personalit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pragmatismo'>Pragmatismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Psicanalisi'>Psicanalisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione sessuale'>Quistione sessuale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Taylorismo'>Taylorismo</a></body></html>