<html><head><title>Gramsci Dictionary: Scolastica</title></head><body><h1>Scolastica</h1><p> In <a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 643-4, discutendo Rossi 1929, G. elenca, criticandoli, quelli che dovrebbero essere considerati i fenomeni culturali alla base del Rinascimento: fra essi &laquo;la Scolastica, che &ldquo;viene nuovamente pensando e sistemando entro alle forme della filosofia antica&rdquo; [...] &ldquo;le verit&agrave; intuite dal Cristianesimo&rdquo;&raquo;. &Egrave; la stessa Scolastica che, in un altro luogo, G. non esita a definire, al contrario di molti, affine all'Umanesimo, &laquo;per il comune impulso antidemocratico e antieretico&raquo; (<a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, 906). Il ritorno al tomismo puro auspicato da Gemelli (<a href='http://gramscisource.org/quaderno/9/nota/31' target='_blank' class='link-to-note'>Q 9, 31</a>, 1114) va collegato alla riscoperta della logica formale scolastica la quale, in chiave antigentiliana, &laquo;pu&ograve; essere idonea a criticare i banali sofismi dell'idealismo attuale che pretende essere la perfezione della dialettica. E infatti, perch&eacute; la dialettica &ldquo;formale&rdquo; dovrebbe essere superiore alla logica &ldquo;formale&rdquo;? Non si tratta che di strumenti logici e un buon vecchio arnese pu&ograve; essere superiore a uno scadente arnese pi&ugrave; moderno; un buon veliero &egrave; superiore a una sconquassata nave&raquo; (<a href='http://gramscisource.org/quaderno/11/nota/6' target='_blank' class='link-to-note'>Q 11, 6</a>, 1370). L'unit&agrave; della teoria e della pratica va ricercata nella storia delle idee in quanto &laquo;ogni filosofia si &egrave; preoccupata di questo problema. Affermazione di S. Tomaso e della scolastica: &ldquo;Intellectus speculativus extensione fit practicus&rdquo;, la teoria per semplice estensione si fa pratica, cio&egrave; affermazione della necessaria connessione tra l'ordine delle idee e quello dell'azione&raquo; (<a href='http://gramscisource.org/quaderno/11/nota/54' target='_blank' class='link-to-note'>Q 11, 54</a>, 1482). Un'ultima occorrenza del lemma &egrave; in <a href='http://gramscisource.org/quaderno/16/nota/21' target='_blank' class='link-to-note'>Q 16, 21</a>, 1891, dove si ricorda come &laquo;gi&agrave; nel Medio Evo con la scolastica, si critichi implicitamente la tradizione della pedagogia fondata sull'oratoria e si cerchi di dare alla facolt&agrave; mnemonica uno scheletro pi&ugrave; saldo e permanente&raquo;; in quest'ottica va sottolineata l'importanza che la Scolastica d&agrave; alla logica formale &laquo;contro la &ldquo;faciloneria&rdquo; dimostrativa dei vecchi metodi di cultura&raquo;.</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialettica'>Dialettica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Umanesimo e nuovo umanesimo'>Umanesimo e nuovo umanesimo</a></body></html>