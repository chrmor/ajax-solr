<html><head><title>Gramsci Dictionary: Studio delle fonti</title></head><body><h1>Studio delle fonti</h1><p> Lo studio delle fonti di un'opera non spiega l'opera stessa: &laquo;Questo errore ha tutta una storia, specialmente nella critica letteraria, ed &egrave; noto che il lavoro di ridurre grandi opere poetiche alle loro fonti era diventato, in un certo tempo, la fatica massima di molti insigni eruditi&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1435, allusione al metodo storico). Questo criterio &egrave; particolarmente valido nel caso dello studio di Marx (a cui si riferisce il passo citato), dato che la distinzione tra &laquo;gli elementi divenuti stabili e permanenti, cio&egrave; che sono stati realmente assunti dall'autore come pensiero proprio, diverso e superiore al &ldquo;materiale&rdquo; precedentemente studiato&raquo; (<a href='http://gramscisource.org/quaderno/4/nota/1' target='_blank' class='link-to-note'>Q 4, 1</a>, 419), e questi materiali stessi &egrave; fondamentale per impostare correttamente la questione della sua nuova &ldquo;filosofia&rdquo;. Plechanov, nota G., &laquo;ricade nel materialismo volgare&raquo; dopo aver malamente posto &laquo;il problema delle origini del pensiero del Marx senza aver saputo impostare il problema; lo studio della cultura filosofica di Marx (o delle &ldquo;fonti&rdquo; della sua filosofia) &egrave; certamente necessario, ma come premessa allo studio, ben pi&ugrave; importante, della sua propria filosofia, che non si esaurisce nelle &ldquo;fonti&rdquo; o nella &ldquo;cultura&rdquo; personale. [...] Questo lavoro mostra il metodo positivistico classico seguito dal Plekhanov e la sua scarsa capacit&agrave; speculativa&raquo; (<a href='http://gramscisource.org/quaderno/3/nota/31' target='_blank' class='link-to-note'>Q 3, 31</a>, 309). La stessa insoddisfazione G. manifesta per l'impostazione in termini di &ldquo;tre fonti&rdquo; del marxismo: questa &laquo;&egrave; pi&ugrave; una generica ricerca delle fonti storiche che non una classificazione che nasca dall'intimo della dottrina&raquo; (<a href='http://gramscisource.org/quaderno/11/nota/33' target='_blank' class='link-to-note'>Q 11, 33</a>, 1448). Ma lo studio delle fonti &egrave; imprescindibile non solo per ricostruire il processo di formazione di un pensiero, ma anche per identificare il valore concettuale esatto di una determinata terminologia, afferrabile solo risalendo alle sue &laquo;fonti culturali&raquo; (<a href='http://gramscisource.org/quaderno/8/nota/206' target='_blank' class='link-to-note'>Q 8, 206</a>, 1065), per identificare contenuti differenti sotto una stessa formula, ma anche eventualmente uno stesso contenuto sotto formule diverse (come nel caso del paragone hegeliano Francia-Germania e del nesso teoria-pratica espresso nelle Tesi su Feuerbach: <a href='http://gramscisource.org/quaderno/8/nota/206' target='_blank' class='link-to-note'>ivi</a>, 1066).</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marxismo'>Marxismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo e materialismo volgare'>Materialismo e materialismo volgare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Metafora'>Metafora</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Traducibilit&agrave;'>Traducibilit&agrave;</a></body></html>