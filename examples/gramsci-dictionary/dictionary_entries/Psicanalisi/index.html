<html><head><title>Gramsci Dictionary: Psicanalisi</title></head><body><h1>Psicanalisi</h1><p> Quel che pi&ugrave; interessa G. &ndash; che probabilmente non ha una conoscenza diretta di Freud (v. LC 413-5, a Tatiana, 20 aprile 1931) &ndash; sono gli effetti perturbanti della psicanalisi sull'ideologia. Si tratta infatti pi&ugrave; dell'apprezzamento degli effetti del &ldquo;freudismo&rdquo; sulla cultura (filosofia materialistica, neorousseauismo, letteratura) che di un confronto esplicito con la teoria freudiana. Quanto meno nei Q, poich&eacute; &egrave; nelle LC che vanno cercati gli elementi di un rapporto di G. con la psicanalisi (fino al 1932 G. scrive tanto &laquo;psicoanalisi&raquo; che &laquo;psicanalisi&raquo;, finendo poi per abbandonare la prima lezione e optando per la seconda, pi&ugrave; colloquiale). Il diverso trattamento del tema tra i Q e le LC non si deve esclusivamente alla &ldquo;divisione del lavoro&rdquo; tra i due registri della scrittura carceraria, ma anche al fatto non trascurabile che la moglie, Giulia Schucht, che vive in URSS, inizia nel 1930 una terapia psicanalitica. Il tema dominante del confronto con la psicanalisi diventa allora la questione dell'avvento di una &ldquo;nuova personalit&agrave; femminile&rdquo;, avvento della cui difficolt&agrave; Giulia diventa il caso privilegiato. &laquo;La mia impressione centrale &egrave; questa&raquo;, scrive a Tania il 15 febbraio 1932: &laquo;che il sintomo pi&ugrave; grave delle condizioni di squilibrio psichico di Giulia non siano i fatti, molto vaghi, ai quali si riferisce e che sarebbero la ragione per la cura psicanalitica, quanto il fatto che ella sia ricorsa a questa cura ed abbia fiducia in essa. Non ho certo vaste e precise conoscenze sulla psicanalisi, ma da quel poco che ho studiato mi pare di poter concludere almeno su alcuni punti che possono essere ritenuti saldamente acquisiti della teoria psicanalitica, dopo averla sfrondata di tutti gli aspetti fantasmagorici e stregoneschi. Il punto pi&ugrave; importante mi pare questo: che la cura psicanalitica possa essere giovevole solo per quella parte di elementi sociali che la letteratura romantica chiamava &ldquo;umiliati e offesi&rdquo; e che sono molto pi&ugrave; numerosi di quanto non appaiano tradizionalmente&raquo; (LC 536). G. non esita infatti a fare da intermediario tra Giulia e il suo analista: &laquo;tu stessa hai ricordato come spesso io mi riferissi ad alcuni principi della psicanalisi perch&eacute; tu ti sforzassi di sgomitolare la tua vera personalit&agrave;. Io ero convinto che tu soffrissi di ci&ograve; che gli psicanalisti credo chiamino &ldquo;complesso d'inferiorit&agrave;&rdquo;&raquo; (LC 455, 31 agosto 1931). L'espressione &laquo;complesso d'inferiorit&agrave;&raquo; compare pi&ugrave; volte nelle LC, testimoniando dell'influenza della psicologia individuale di Alfred Adler, di cui &egrave; fatta menzione nei Q, seppur confuso con l'altro austromarxista Max Adler (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1855). La scuola di Adler, disconosciuta da Freud nel 1911, faceva del sentimento d'inferiorit&agrave; un complesso organico tra la frustrazione sociale (di classe) e individuale (inferiorit&agrave; fisiologica), spiegando cos&igrave; l'origine della nevrosi e abbracciando il progressismo del movimento socialdemocratico austriaco. &Egrave; probabile che G. ne abbia avvertito pi&ugrave; di un'eco durante la sua permanenza a Vienna tra il 1923 e il 1924, ma ad Adler fa spesso allusione anche Trockij, nella propria autobiografia (La mia vita), che G. ben conosceva. Il motivo del complesso d'inferiorit&agrave; compare anche nei Q, in una nota importante sulla letteratura d'appendice co me &laquo;fantasticheria&raquo; destinata ad appagare la frustrazione sociale (<a href='http://gramscisource.org/quaderno/6/nota/134' target='_blank' class='link-to-note'>Q 6, 134</a>, 799). Ad ogni modo, gli elementi di analisi della nevrosi di Giulia schizzati nelle LC sono inseparabili dall'analisi gramsciana della questione femminile pi&ugrave; in generale tratteggiati nei Q, pur complicandosi nel momento in cui entrano a far parte della relazione stessa di G. con Giulia &ndash; sempre mediata da Tania &ndash;, conferendo al suo rapporto con la psicanalisi un tratto vissuto e soggettivo in qualche modo irriducibile al puro giudizio intellettuale: si veda la lettera a Tania del 7 marzo 1932 (&laquo;Voglio precisare meglio una mia affermazione a proposito della psicanalisi&raquo;: LC 544) e quella dell'11 aprile 1932 a Giulia, fino alla lettera del 18 luglio dello stesso anno, in cui G. si congratula con Giulia per il suo progressivo emanciparsi dall'analisi: &laquo;Sono anche contento che tu non abbia pi&ugrave; la fissazione della cura psicanalitica, che per quel poco che posso giudicare allo stato delle mie conoscenze mi pare troppo imbevuta di ciarlataneria e tale, se il medico curante non riesce in poco tempo a vincere la resistenza del soggetto e a strapparlo con la sua autorit&agrave; alla depressione &ndash; da aggravare le malattie nervose invece di guarirle, suggerendo all'ammalato motivi di nuove inquietudini e di raddoppiato marasma psichico&raquo; (v. anche l'appunto preparatorio per una lettera a Giulia in Q, AC, 2399-400). Se dunque il giudizio di G. sulla psicoanalisi resta inseparabile da quello sulla condizione di Giulia e da una diagnosi pi&ugrave; generale della posizione femminile rispetto all'ideale rivoluzionario, il dato saliente sembra essere che &ndash; malgrado la sua conoscenza indiretta, l'implicazione della moglie e la propria cultura essenzialmente pragmatistica in materia di psicologia &ndash; G. riesca a cogliere come &laquo;il nucleo pi&ugrave; sano ed immediatamente accettabile del freudismo &egrave; l'esigenza dello studio dei contraccolpi morbosi che ha ogni costruzione di &ldquo;uomo collettivo&rdquo;, di ogni &ldquo;conformismo sociale&rdquo;, di ogni livello di civilt&agrave;, specialmente in quelle classi che &ldquo;fanaticamente&rdquo; fanno del nuovo tipo umano da raggiungere una religione, una mistica&raquo; (<a href='http://gramscisource.org/quaderno/15/nota/74' target='_blank' class='link-to-note'>Q 15, 74</a>, 1833). Lungi dall'idea che la nevrosi scomparir&agrave; nella societ&agrave; comunista a venire, G. si mostra cosciente che la sofferenza individuale non pu&ograve; che crescere nella misura in cui cresca l'autocoscienza delle masse e che il problema del rapporto tra personalit&agrave; individuale e ideale non riguarda pi&ugrave; solo le &eacute;lites. Il tema ritorna pi&ugrave; volte nella &ldquo;diagnosi&rdquo; gramsciana del malessere di Giulia: &laquo;C'&egrave; sempre un fondo &ldquo;ginevrino&rdquo; nel tuo animo e questo fondo &egrave; la causa di una parte cospicua del tuo disagio psichico, e quindi anche dei tuoi dolori fisici. C'&egrave; qualcosa di contraddittorio nel tuo intimo, una lacerazione, che non riesci a rimarginare, tra teoria e pratica, tra cosciente ed istintivo&raquo; (LC 644, 28 novembre 1932). Non manca a G. che la terminologia concettuale analitica (conflitto tra Io e Superio, ad esempio), nel suo improvvisarsi &laquo;&ldquo;critico&rdquo; letterario e psicanalitico&raquo; (LC 363, a Giulia, 4 novembre 1930) con la moglie lontana &ndash; sofferente d'epilessia isterica &ndash; e pi&ugrave; volte rinviata al proprio &ldquo;ginevrismo&rdquo;: alla tendenza cio&egrave;, di matrice rousseauiana, a credere nella bont&agrave; degli istinti naturali poi compromessi dall'educazione (LC 276-8, a Julca, 30 luglio 1929). Quanto all'aggettivo &laquo;inconscio&raquo; o &laquo;incosciente&raquo;, compare una dozzina di volte nelle LC (una sola volta il termine, pseudo-freudiano, &laquo;subcosciente&raquo;). Al di l&agrave; della complessit&agrave; filologica della ricostruzione di un rapporto tanto oggettivamente frammentario quanto intimamente trasferenziale come quello di G. verso la psicoanalisi, le sue intuizioni e aperture a Freud costituiscono un'eccezione di tutto rilievo tanto nel panorama del pensiero marxista europeo che in quello della cultura italiana tra le due guerre mondiali.</p><h2>LIVIO BONI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Conformismo'>Conformismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Educazione'>Educazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Femminismo'>Femminismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Freud, Sigmund'>Freud, Sigmund</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Personalit&agrave;'>Personalit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione sessuale'>Quistione sessuale</a></body></html>