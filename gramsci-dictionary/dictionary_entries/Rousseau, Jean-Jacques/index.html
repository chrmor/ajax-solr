<html><head><title>Gramsci Dictionary: Rousseau, Jean-Jacques</title></head><body><p> G. parla poco nei Q di Rousseau, ma sempre con accento positivo. Delle teorie pedagogiche del ginevrino G. sottolinea la differenza rispetto ai pretesi discepoli (Pestalozzi, Gentile, Lombardo-Radice ecc.), nei quali vede dello &ldquo;spontaneismo&rdquo;. Gi&agrave; in Q 1 G. scrive: &laquo;Non si &egrave; tenuto conto che le idee di Rousseau sono una reazione violenta alla scuola e ai metodi pedagogici dei Gesuiti e in quanto tale rappresentano un progresso&raquo; (<a href='http://dl.gramsciproject.org/quaderno/1/nota/123' target='_blank' class='link-to-note'>Q 1, 123</a>, 114). E in <a href='http://dl.gramsciproject.org/quaderno/29/nota/6' target='_blank' class='link-to-note'>Q 29, 6</a>, 2349: &laquo;Nella posizione del Gentile [...] c'&egrave; tutto il reazionarismo della vecchia concezione liberale, c'&egrave; un &ldquo;lasciar fare, lasciar passare&rdquo; che non &egrave; giustificato, come era nel Rousseau [...], dall'opposizione alla paralisi della scuola gesuitica&raquo;. G. distingue tra la posizione democratica di Rousseau (che non esita a definire &laquo;democrazia sovversiva&raquo;: <a href='http://dl.gramsciproject.org/quaderno/5/nota/141' target='_blank' class='link-to-note'>Q 5, 141</a>, 672 e il Testo C del 1934-1935, <a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2101) e il liberalismo, ad esempio quello di Voltaire: &laquo;Chi &egrave; responsabile [secondo i gesuiti, ndr] dell'&ldquo;apostasia&rdquo; del popolo francese? Solo gli intellettuali democratico-rivoluzionari che si richiamavano al Rousseau? No. I pi&ugrave; responsabili sono gli aristocratici e la grande borghesia che hanno civettato con Voltaire&raquo; (<a href='http://dl.gramsciproject.org/quaderno/20/nota/4' target='_blank' class='link-to-note'>ibid.</a>). In molti punti dei Q si ribadisce l'idea &ndash; molto feconda sul piano metodologico &ndash; che i grandi pensatori della politica abbiano legami storici e teorici con gli esponenti dell'economia politica. Aveva intuito, ad esempio, che &laquo;le teorie economiche del Machiavelli [...] non potevano uscire dai quadri del mercantilismo&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>Q 13, 13</a>, 1575). Subito dopo questa osservazione G. si chiede: &laquo;Anche Rousseau sarebbe stato possibile senza la cultura fisiocratica?&raquo;. Infine, G. si distacca dall'interpretazione, considerata &laquo;romantico-liberale&raquo;, di Machiavelli fornita da Rousseau, secondo la quale l'autore del Principe sarebbe un &laquo;gran repubblicano [...] costretto dai tempi [...] a &ldquo;d&eacute;guiser son amour pour la libert&eacute;&rdquo; e a fingere di dare lezioni ai re per darne &ldquo;des grandes aux peuples&rdquo;&raquo; (<a href='http://dl.gramsciproject.org/quaderno/13/nota/25' target='_blank' class='link-to-note'>Q 13, 25</a>, 1617).</p></body></html>