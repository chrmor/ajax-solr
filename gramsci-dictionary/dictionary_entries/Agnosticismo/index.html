<html><head><title>Gramsci Dictionary: Agnosticismo</title></head><body><h1>Agnosticismo</h1><p> In <a href='http://gramscisource.org/quaderno/7/nota/87' target='_blank' class='link-to-note'>Q 7, 87</a>, 917 troviamo il termine &laquo;agnosticismo&raquo; come voce della rubrica Nozioni enciclopediche. Va detto che nelle altre occorrenze ad &laquo;agnosticismo&raquo; &egrave; attribuita una connotazione essenzialmente negativa: in <a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1435, a proposito di Otto Bauer, si parla di una posizione religiosamente agnostica che equivale al &laquo;pi&ugrave; abbietto e vile opportunismo&raquo;. Il fatto &egrave; che in G. il bisogno di una visione del reale decisamente antidogmatica si accompagna sempre con un'altrettanto netta diffidenza rispetto a ogni forma di relativismo conoscitivo ed etico (un esito scettico che del resto, e questo G. lo sapeva bene, era stato spesso addebitato proprio al marxismo: <a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1489, ma anche <a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1299). Da qui, una costante ricerca di equilibrio teorico che porta G. a distinguere accuratamente dogmatismo e agnosticismo, fino a giungere all'individuazione del criticismo come di una posizione media, di un &ldquo;giusto mezzo&rdquo; fra i due. Non &egrave; un caso, allora, se il termine in questione ricorra proprio in due passi dedicati al metodo critico, ai suoi orizzonti e strumenti: a) in <a href='http://gramscisource.org/quaderno/1/nota/96' target='_blank' class='link-to-note'>Q 1, 96</a>, 93 viene etichettata come &laquo;agnosticismo&raquo; la concezione espressa da Adelchi Baratono, secondo il quale era impossibile, per difetto di obbiettivit&agrave;, un &laquo;giudizio di merito sui contemporanei&raquo;, ovvero una valutazione delle loro posizioni ideologiche; ma se questo fosse vero, appunto, &laquo;la critica dovrebbe chiudere bottega&raquo; (come si legge nel Testo C: <a href='http://gramscisource.org/quaderno/23/nota/20' target='_blank' class='link-to-note'>Q 23, 20</a>, 2209); b) in <a href='http://gramscisource.org/quaderno/11/nota/45' target='_blank' class='link-to-note'>Q 11, 45</a>, 1467 G. tratta dell'&laquo;esperantismo&raquo; filosofico di chi concepisce la propria concezione del reale come detentrice esclusiva della verit&agrave;. Questo &laquo;esperantismo&raquo; dogmatico &egrave; avversato dal pensatore sardo, il quale per&ograve;, significativamente, ritiene necessario precisare: &laquo;d'altronde non bisogna pensare che la forma di pensiero &ldquo;antiesperantistico&rdquo; significhi scetticismo o agnosticismo o ecclettismo. &Egrave; certo che ogni forma di pensiero deve ritenere se stessa come &ldquo;esatta&rdquo; e &ldquo;vera&rdquo; e combattere le altre forme di pensiero; ma ci&ograve; &ldquo;criticamente&rdquo;&raquo;: che era poi, per G., l'atteggiamento proprio della filosofia della praxis (<a href='http://gramscisource.org/quaderno/11/nota/45' target='_blank' class='link-to-note'>ibid.</a>).</p><h2>DOMENICO MEZZINA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Critica, critico'>Critica, critico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Esperanto'>Esperanto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Relativismo'>Relativismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scetticismo'>Scetticismo</a></body></html>