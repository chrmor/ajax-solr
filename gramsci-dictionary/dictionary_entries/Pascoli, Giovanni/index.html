<html><head><title>Gramsci Dictionary: Pascoli, Giovanni</title></head><body><h1>Pascoli, Giovanni</h1><p> Le tesi politiche di Giovanni Pascoli, esposte nel discorso tenuto nel teatro di Barga il 26 novembre 1911, dal titolo La grande proletaria si &egrave; mossa (che notevole rilievo ebbe sulla pubblica opinione al tempo della guerra libica), vengono poste da G. nei Q in relazione con la dottrina nazionalista, incentrata sul concetto di nazione proletaria, propugnata da Enrico Corradini e da altri pensatori di origine sindacalista. A supporto di ci&ograve;, il dirigente sardo cita stralci di lettere scritte da Pascoli ai primi del Novecento in cui il poeta chiariva la natura, per cos&igrave; dire, utopica, interclassista e patriottica del suo socialismo e sottolineava il fatto di sentirsi &laquo;socialista, profondamente socialista, ma socialista dell'umanit&agrave;, non d'una classe&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 206). In particolare, G. riferisce di una missiva indirizzata da Pascoli a Mercatelli, dove l'autore di Myricae scriveva che, a suo dire, quel &ldquo;carattere eroico&rdquo;, proprio delle nuove generazioni, si andava indirizzando verso il socialismo, secondo un processo analogo a quello che aveva portato le vecchie generazioni ad abbracciare la questione nazionale. Da qui l'idea di trasferire il concetto di proletariato dalle classi alle nazioni, e quindi di concepire la lotta non tra le classi di una stessa nazione, bens&igrave; tra nazioni ricche e nazioni proletarie. Si perseguiva cos&igrave; la formazione di un socialismo nazionale, che nelle intenzioni del poeta doveva essere sostenuto anche dalle &eacute;lite dirigenti, di cui avrebbe dovuto far parte il &ldquo;letterato chierico&rdquo;, fautore di una concezione pedagogica della poesia e dell'arte. Inoltre, secondo il pensatore sardo, il desiderio di Pascoli di essere &laquo;poeta epico e aedo popolare&raquo; contrastava con un'indole come la sua, &laquo;piuttosto &ldquo;intimista&rdquo;&raquo;, con la conseguenza di un vero e proprio &laquo;dissidio artistico, che si manifesta nello sforzo, nell'anfanamento, nella retorica, nella bruttezza di molti componimenti, in una falsa ingenuit&agrave; che diventa vera puerilit&agrave;&raquo; (<a href='http://gramscisource.org/quaderno/2/nota/52' target='_blank' class='link-to-note'>Q 2, 52</a>, 210).</p><h2>ANTONELLA AGOSTINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Corradini, Enrico'>Corradini, Enrico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionalismo'>Nazionalismo</a></body></html>