<html><head><title>Gramsci Dictionary: Forma-contenuto</title></head><body><p> I due termini e il loro nesso ricorrono in varia guisa nella scrittura carceraria di G., ma sostanzialmente all'interno di due ambiti di riflessione: l'uno relativo alla genesi e alla struttura dell'opera d'arte e alla teoria estetica, l'altro relativo alla questione del rapporto struttura-sovrastruttura e al concetto di &laquo;blocco storico&raquo;. Per quanto concerne il primo ambito, assai rilevante &egrave; <a href='http://dl.gramsciproject.org/quaderno/4/nota/5' target='_blank' class='link-to-note'>Q 4, 5</a>, in cui G., mettendo l'accento sulla necessit&agrave; della &laquo;lotta per una nuova cultura&raquo;, afferma che tale lotta, se va distinta dalla &laquo;critica artistica&raquo; propriamente detta, tuttavia, in un certo senso, si pu&ograve; considerare anche come una critica artistica, perch&eacute; &laquo;dalla nuova cultura&raquo; potr&agrave; nascere &laquo;una nuova arte&raquo;: G. aggiunge che forse, sotto questo profilo, bisogna intendere nella storia italiana &laquo;il rapporto De Sanctis-Croce e le polemiche sul contenuto e sulla forma&raquo;. Quel rapporto e quelle polemiche, secondo G., in qualche misura alludono al fatto che la &laquo;critica del De Sanctis &egrave; militante, non &egrave; frigidamente estetica: &egrave; propria di un periodo di lotta culturale&raquo;, mentre in Croce &laquo;si sente la stessa cultura del De Sanctis, ma nel periodo della sua espansione e del suo trionfo&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>ivi</a>, 426). &Egrave; interessante osservare anche come, nella ricorrente polemica condotta da G. nei confronti di Bucharin e del suo Saggio popolare, egli affermi con nettezza che, nella sezione di quello scritto dedicata all'arte, l'autore assolutizza e insieme deforma l'identificazione crociana di forma e contenuto, senza comprendere che tale identificazione &laquo;&egrave; affermata dall'estetica idealistica (Croce), ma su presupposti idealistici e con terminologia idealistica&raquo;. G. aggiunge che n&eacute; &laquo;i termini &ldquo;contenuto&rdquo; e &ldquo;forma&rdquo; hanno [...] il significato che il Saggio suppone&raquo; n&eacute; &laquo;forma significa tecnica, come il Saggio suppone, ecc.&raquo; (<a href='http://dl.gramsciproject.org/quaderno/8/nota/201' target='_blank' class='link-to-note'>Q 8, 201</a>, 1062). L'autore dei Q precisa infine, con una terminologia in buona parte idealistico-crociana: &laquo;Che forma e contenuto si identifichino significa solo che nell'arte il contenuto non &egrave; l'&ldquo;astratto soggetto&rdquo;, cio&egrave; l'intrigo romanzesco o la particolare massa di sentimenti generici, ma che contenuto dell'arte &egrave; l'arte stessa, una cate goria filosofica, un &ldquo;momento distinto&rdquo; dello spirito ecc.&raquo; (<a href='http://dl.gramsciproject.org/quaderno/8/nota/201' target='_blank' class='link-to-note'>ibid.</a>). Altrove G. affronta il problema del rapporto in Croce tra estetica e storiografia etico-politica. Egli innanzitutto osserva che la storia etico-politica &egrave; &laquo;una ipostasi arbitraria e meccanica del momento dell'egemonia, della direzione politica, del consenso, nella vita e nello svolgimento dell'attivit&agrave; dello Stato e della societ&agrave; civile&raquo;, e che questa impostazione del problema storiografico &laquo;riproduce la sua impostazione del problema estetico&raquo;: nel senso che per Croce il momento etico-politico &laquo;&egrave; nella storia ci&ograve; che il momento della &ldquo;forma&rdquo; &lt;&egrave;&gt; nell'arte&raquo;, vale a dire &egrave; &laquo;la &ldquo;liricit&agrave;&rdquo; della storia, la &ldquo;catarsi&rdquo; della storia&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1222). G. rifiuta criticamente questa impostazione, affermando che, mentre nell'arte &laquo;la produzione di &ldquo;liricit&agrave;&rdquo; &egrave; individuata perfettamente in un mondo culturale personalizzato, nel quale si pu&ograve; ammettere l'identificazione di contenuto e forma&raquo;, invece &laquo;nella storia e nella produzione della storia la rappresentazione &ldquo;individualizzata&rdquo; degli Stati e delle Nazioni &egrave; una mera metafora&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>ibid.</a>). Per quanto riguarda il secondo ambito, fondamentale risulta <a href='http://dl.gramsciproject.org/quaderno/7/nota/21' target='_blank' class='link-to-note'>Q 7, 21</a>, 869, in cui G., facendo riferimento alla validit&agrave;, alla realt&agrave;, alla storica determinatezza delle ideologie (non riducibili a mere &ldquo;apparenze&rdquo;), facendo riferimento, cio&egrave;, a un punto essenziale e innovativo del suo marxismo, propone la categoria di &laquo;blocco storico&raquo;, attraverso cui egli rinnova criticamente la concezione marxiana corrente del rapporto struttura-sovrastruttura (all'interno della quale la seconda fungeva da mero &ldquo;riflesso&rdquo; speculare della prima): nel blocco storico &ndash; scrive G. &ndash; &laquo;le forze materiali sono il contenuto e le ideologie la forma, distinzione di forma e contenuto meramente didascalica, perch&eacute; le forze materiali non sarebbero concepibili storicamente senza forma e le ideologie sarebbe ghiribizzi individuali senza le forze materiali&raquo;. Infine, nel Q 8 il pensatore sardo, criticando la storia etico-politica di Croce come storia &ldquo;speculativa&rdquo;, oppone il suo concetto di blocco storico e ancora una volta si vale della coppia lessicale di forma e contenuto: &laquo;La storia etico-politica non pu&ograve; prescindere neanche essa dalla concezione di un &ldquo;blocco storico&rdquo;, in cui l'organismo &egrave; individualizzato e reso concreto dalla forma etico-politica, ma non pu&ograve; essere concepito senza il suo contenuto &ldquo;materiale&rdquo; o pratico&raquo; (<a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>, 1091).</p></body></html>