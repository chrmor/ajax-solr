<html><head><title>Gramsci Dictionary: Arte militare</title></head><body><h1>Arte militare</h1><p> Spesso intrecciata con &laquo;guerra di movimento&raquo; e &laquo;guerra di posizione&raquo;, l'espressione &laquo;arte militare&raquo; conduce al nesso conflitto-potenza, lungo due vedute. La prima &ndash; storica &ndash; pone un modello antico di intelligenza: &laquo;I commentari di Cesare &ndash; scrive G. &ndash; sono un classico esempio di esposizione di una sapiente combinazione di arte politica e arte militare: i soldati vedevano in Cesare non solo un grande capo militare, ma specialmente il loro capo politico&raquo; (<a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2052). &Egrave; la critica del bonapartismo, della forza del vincolo personale con l'esercito, in luogo del controllo politico sia dei conflitti, sia dello stesso esercito. Anche Bismarck, &laquo;sulle tracce del Clausewitz, sosteneva la supremazia del momento politico su quello militare&raquo; (<a href='http://gramscisource.org/quaderno/19/nota/28' target='_blank' class='link-to-note'>ibid.</a>). Il ragionamento &egrave; funzionale al presente, che &egrave; l'altra prospettiva di G., e passato e presente si incrociano anche a proposito di Machiavelli, il quale nell'Arte della guerra &laquo;deve essere considerato come un politico che deve occuparsi di arte militare; il suo unilateralismo [...] &egrave; dipendente dal fatto che non nella quistione tecnico-militare &egrave; il centro del suo interesse e del suo pensiero, ma egli ne tratta solo in quanto &egrave; necessario per la sua costruzione politica&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1573). Ecco un altro versante della sintesi necessaria fra politica e arte militare, che rinvia al pi&ugrave; ampio problema della &laquo;doppia natura del Centauro machiavellico, ferina ed umana, della forza e del consenso, dell'autorit&agrave; e dell'egemonia, della violenza e della civilt&agrave;&raquo; (<a href='http://gramscisource.org/quaderno/13/nota/14' target='_blank' class='link-to-note'>Q 13, 14</a>, 1576). Ancora per il presente vale un chiarimento sulla tentazione dell'avanguardismo: &laquo;una organizzazione statale indebolita &ndash; avverte G. &ndash; &egrave; come un esercito infiacchito: entrano in campo gli arditi, cio&egrave; le organizzazioni armate private&raquo;. Queste usano &laquo;l'illegalit&agrave; [...] come mezzo di riorganizzare lo Stato stesso. [...] combattere l'arditismo con l'arditismo &egrave; una cosa sciocca; vuol dire credere che lo Stato rimanga eternamente inerte, ci&ograve; che non avviene mai&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 121). L'impossibile neutralit&agrave; dello Stato &egrave; la sintesi attuale del senso politico dell'arte militare.</p><h2>SILVIO SUPPA</h2></body></html>