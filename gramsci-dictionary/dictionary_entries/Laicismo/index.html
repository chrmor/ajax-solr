<html><head><title>Gramsci Dictionary: Laicismo</title></head><body><h1>Laicismo</h1><p> Il fenomeno del laicismo &egrave; considerato da G. essenzialmente in accezione positiva e attraverso il confronto con i due principali esponenti dell'idealismo italiano, Gentile e Croce. La considerazione di G. per cui non si tratta di contrapporre &laquo;cattolicismo e laicismo&raquo;, &laquo;Chiesa&raquo; e &laquo;Pensiero&raquo;, quanto piuttosto &laquo;Pensiero&raquo; e &laquo;Religione&raquo; (<a href='http://gramscisource.org/quaderno/3/nota/140' target='_blank' class='link-to-note'>Q 3, 140</a>, 398), s'inserisce all'interno della critica alla visione gentiliana del problema religioso, per la quale non vi sarebbe contraddizione fra religione e filosofia. Il filosofo attualista si pronuncia a favore dell'introduzione della religione nelle scuole elementari: secondo G., per un verso si rinuncia cos&igrave; a educare il popolo e si cerca solo di manovrarlo &ndash; essendovi di fondo l'idea di una &laquo;&ldquo;religione buona per il popolo&rdquo;&raquo;, dove &laquo;popolo = fanciullo&raquo; (<a href='http://gramscisource.org/quaderno/8/nota/200' target='_blank' class='link-to-note'>Q 8, 200</a>, 1061) &ndash;, per l'altro si tratta d'un pensiero confuso giacch&eacute; l'esigenza d'una &laquo;esposizione &ldquo;dogmatica&rdquo; delle nozioni scientifiche&raquo; non significa che il dogma equivalga a quello religioso confessionale e che un popolo &laquo;debba essere ridotto in schiavit&ugrave;&raquo; (<a href='http://gramscisource.org/quaderno/8/nota/200' target='_blank' class='link-to-note'>ibid.</a>). Croce, al contrario, fu secondo G. il primo a operare un significativo sforzo di costruzione d'un nuovo universo ideologico dell'egemonia borghese. Nelle LC G. ne pone in luce il merito d'aver promosso prima d'ogni altro in Italia un &laquo;movimento di riforma morale e intellettuale&raquo; cui molti intellettuali del tempo parteciparono e il cui punto fondante fu la consapevolezza &laquo;che l'uomo moderno pu&ograve; e deve vivere senza religione e s'intende senza religione rivelata o positiva o mitologica o come altrimenti si vuol dire&raquo; (LC 446-7, a Tatiana, 17 agosto 1931). Tale questione rimase per G. &laquo;il maggiore contributo alla cultura mondiale che abbiano dato gli intellettuali moderni italiani [...] conquista civile che non deve essere perduta&raquo; (<a href='http://gramscisource.org/quaderno/8/nota/200' target='_blank' class='link-to-note'>ivi</a>, 447). Inoltre per G. la Rivoluzione francese fu uno scisma storicamente pi&ugrave; maturo della Riforma perch&eacute; avvenuto &laquo;sul terreno del laicismo&raquo; (<a href='http://gramscisource.org/quaderno/1/nota/128' target='_blank' class='link-to-note'>Q 1, 128</a>, 117). Per quel che riguarda il contesto italiano, secondo G. occorre &laquo;distinguere cronologicamente tra varie epoche: quella del Risorgimento (col liberalismo laico da una parte, e il cattolicismo liberale dall'altra), quella dal 70 al 900, col positivismo e anticlericalismo massonico e democratico; quella dal 900 fino alla guerra, col modernismo e il filosofismo idealistico; quella fino al concordato, con l'organizzazione politica dei cattolici italiani; e quella post-concordataria, con una nuova posizione del problema, sia per gli intellettuali che per il popolo&raquo; (<a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1684-5). Diversamente da paesi come la Francia o gli Stati Uniti, in Italia &laquo;i laici hanno fallito nella soddisfazione dei bisogni intellettuali del popolo&raquo; per non aver saputo rappresentare &laquo;una cultura laica, per non aver saputo creare un nuovo umanesimo&raquo; (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 345): hanno mancato al loro compito storico di educatori ed elaboratori della coscienza morale del popolo-nazione, non hanno saputo soddisfare le &laquo;esigenze intellettuali&raquo; degli strati sociali incolti, essendo piuttosto legati &laquo;a un mondo antiquato, meschino, astratto, troppo individualistico o di casta&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2118-9). E mentre gli &laquo;idealisti, laicisti, immanentisti&raquo; facevano &laquo;del Pensiero una pura astrazione&raquo; e non una forza organizzata nella societ&agrave; civile, la Chiesa si &egrave; invece assicurata &laquo;le leggi dello Stato e il controllo dell'educazione&raquo; (<a href='http://gramscisource.org/quaderno/3/nota/140' target='_blank' class='link-to-note'>Q 3, 140</a>, 398). In <a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1684 G. distingue due ordini d'eventi: &laquo;1) quello reale, effettuale, per cui si verificano nella massa popolare dei movimenti di riforma intellettuale e morale [...]; 2) i diversi atteggiamenti dei gruppi intellettuali verso una necessaria riforma intellettuale e morale&raquo;. In Italia la libert&agrave; &egrave; divenuta religione solo per un piccolo numero di intellettuali, che d'altra parte non hanno saputo sostituire alla religione &laquo;una nuova moralit&agrave; laica e umanistica&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2120). Per le masse invece la libert&agrave; si &egrave; presentata come lega ideologica fra &laquo;vecchia religione cattolica&raquo; e &laquo;&ldquo;patria&rdquo;&raquo;, quest'ultimo elemento &laquo;decisivo dal punto di vista laico&raquo;, che tuttavia ebbe funzione di mera &laquo;&ldquo;conservazione&rdquo;&raquo; (<a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1230). In generale, la coscienza nazionale italiana si costitu&igrave;, secondo G., con il superamento del &laquo;particolarismo municipale&raquo; e del &laquo;cosmopolitismo cattolico&raquo; (<a href='http://gramscisource.org/quaderno/15/nota/41' target='_blank' class='link-to-note'>Q 15, 41</a>, 1801); inoltre lo spirito laico, la cui nascita deriva proprio dal suddetto superamento del &laquo;cosmopolitismo cattolico&raquo;, in Italia si presenta &laquo;non solo distinto, ma in lotta col cattolicismo&raquo; (<a href='http://gramscisource.org/quaderno/15/nota/41' target='_blank' class='link-to-note'>ibid.</a>). G. ritiene che nel momento in cui nasce lo Stato borghese si pone la necessit&agrave; di elaborare una nuova concezione da cui prende vita &laquo;la forma moderna del laicismo tradizionale&raquo; (<a href='http://gramscisource.org/quaderno/3/nota/31' target='_blank' class='link-to-note'>Q 3, 31</a>, 309). Cavour &egrave; autore del capolavoro politico del Risorgimento, che pone in luce l'abilit&agrave; dei liberali italiani nel suscitare la forza cattolico-liberale sganciandola dalle ipoteche della Chiesa; d'altra parte le due forze che si svilupparono &ndash; l'una connessa al papato, l'altra &laquo;&ldquo;laica&rdquo;, anzi in opposizione al papato&raquo; (<a href='http://gramscisource.org/quaderno/19/nota/3' target='_blank' class='link-to-note'>Q 19, 3</a>, 1967) &ndash; non ebbero eguale peso: la seconda, che conflu&igrave; nel mazzinianesimo, non ebbe &laquo;la stessa compattezza, omogeneit&agrave;, disciplina dell'altra&raquo; (<a href='http://gramscisource.org/quaderno/19/nota/3' target='_blank' class='link-to-note'>ibid.</a>). D'altra parte anche l'estraneit&agrave; irriducibile della Chiesa allo Stato imped&igrave; il costituirsi d'una coscienza nazionale e la maturazione politica delle masse cattoliche. Il mondo cattolico si affacci&ograve; alla politica dapprima sottobanco, con il Patto Gentiloni, poi con la fondazione nel 1919 dell'autonomo Partito popolare, &laquo;movimento di totali tario ritorno alla posizione politica della Chiesa nel Medio Evo&raquo; (<a href='http://gramscisource.org/quaderno/7/nota/98' target='_blank' class='link-to-note'>Q 7, 98</a>, 925). Questo segna per G. il tramonto dell'egemonia clericale, poich&eacute; la religione &laquo;da concezione totalitaria [...] diventa parziale [...] e deve avere un proprio partito&raquo; (<a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086) e le sue espressioni politiche organizzate &laquo;diventano partiti in contrapposto di altri partiti e, di pi&ugrave;, partiti in posizione di difesa e di conservazione&raquo; (<a href='http://gramscisource.org/quaderno/6/nota/188' target='_blank' class='link-to-note'>Q 6, 188</a>, 832). La Chiesa si trova cos&igrave; a vivere &laquo;una rottura profonda tra la religione e il popolo&raquo;, si trova &laquo;in uno stato miserrimo di indifferentismo e di assenza di vita spirituale&raquo; (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 345) e vede &laquo;l'apostasia di intere masse&raquo; (<a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086); d'altra parte nelle culture popolari il cattolicesimo si &egrave; ormai ridotto in gran parte a &laquo;superstizione di contadini, di ammalati, di vecchi e di donne&raquo; (<a href='http://gramscisource.org/quaderno/14/nota/55' target='_blank' class='link-to-note'>Q 14, 55</a>, 1714). In <a href='http://gramscisource.org/quaderno/19/nota/31' target='_blank' class='link-to-note'>Q 19, 31</a>, 2058 G. sostiene che &laquo;il clericalismo italiano sapeva di non essere l'espressione reale della societ&agrave; civile&raquo;, informe e caotica, e &laquo;non riusc&igrave; a darle un'organizzazione nazionale ed efficiente&raquo; (<a href='http://gramscisource.org/quaderno/19/nota/31' target='_blank' class='link-to-note'>Q 19, 31</a>, 2057) poich&eacute; era politicamente disomogeneo &laquo;ed aveva paura delle stesse masse che dominava&raquo; (<a href='http://gramscisource.org/quaderno/1/nota/130' target='_blank' class='link-to-note'>Q 1, 130</a>, 118). Negli anni Trenta la Chiesa ricorre ovunque all'accordo con le dittature reazionarie attraverso il concordato, che &egrave; il &laquo;riconoscimento esplicito di una doppia sovranit&agrave; in uno stesso territorio statale&raquo; (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1866) attraverso cui la Chiesa ottiene il &laquo;riconoscimento pubblico a una casta di cittadini dello stesso Stato di determinati privilegi politici&raquo; (<a href='http://gramscisource.org/quaderno/16/nota/11' target='_blank' class='link-to-note'>ivi</a>, 1867). Se dunque &laquo;neanche per i liberali la religione &egrave; un affare privato in senso assoluto&raquo; (<a href='http://gramscisource.org/quaderno/15/nota/32' target='_blank' class='link-to-note'>Q 15, 32</a>, 1787), per G. diviene compito prioritario del &laquo;moderno Principe&raquo; fornire &laquo;la base di un laicismo moderno e di una completa laicizzazione di tutta la vita e di tutti i rapporti di costume&raquo; e prendere il posto nelle coscienze &laquo;della divinit&agrave; o dell'imperativo categorico&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1561). Il giudizio di G. &egrave; chiaro: &laquo;elementi di teocrazia sussistono in tutti gli stati dove non esista netta e radicale separazione tra chiesa e Stato, ma il clero eserciti funzioni pubbliche di qualsiasi genere e l'insegnamento della religione sia obbligatorio o esistano concordati&raquo; (<a href='http://gramscisource.org/quaderno/7/nota/97' target='_blank' class='link-to-note'>Q 7, 97</a>, 924), per cui &laquo;la concezione del diritto dovr&agrave; essere liberata da ogni residuo di trascendenza e di assoluto&raquo; (<a href='http://gramscisource.org/quaderno/13/nota/11' target='_blank' class='link-to-note'>Q 13, 11</a>, 1570).</p><h2>MANUELA AUSILIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concordato'>Concordato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Educazione'>Educazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Laici'>Laici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Liberalismo'>Liberalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma intellettuale e morale'>Riforma intellettuale e morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>