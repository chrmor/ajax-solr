<html><head><title>Gramsci Dictionary: Mezzogiorno</title></head><body><h1>Mezzogiorno</h1><p> Nella QM G. descrive e analizza il Mezzogiorno nei termini di &laquo;una grande disgregazione sociale&raquo;, in cui &laquo;i contadini, che co stituiscono la grande maggioranza della sua popolazione, non hanno nessuna coesione tra loro&raquo;. Infatti, secondo il pensatore sardo &laquo;la societ&agrave; meridionale &egrave; un grande blocco agrario costituito di tre strati sociali: la grande massa contadina amorfa e disgregata, gli intellettuali della piccola e media borghesia rurale, i grandi proprietari terrieri e i grandi intellettuali. I contadini meridionali sono in perpetuo fermento, ma come massa essi sono incapaci di dare una espressione centralizzata alle loro aspirazioni e ai loro bisogni. Lo strato medio degli intellettuali riceve dalla base contadina le impulsioni per la sua attivit&agrave; politica e ideologica. I grandi proprietari nel campo politico e i grandi intellettuali nel campo ideologico centralizzano e dominano, in ultima analisi, tutto questo complesso di manifestazioni&raquo; (QM 150). Sulla base di tale analisi G. individua nel Mezzogiorno la massima contraddizione dello sviluppo capitalistico italiano, che in quanto tale costituisce il nuovo centro di prospettiva per la formazione di un blocco storico alternativo, capace di affidare la direzione dello Stato al proletariato urbano del Nord e alle masse contadine del Sud. Nella QM il comunista sardo individua nei contadini meridionali, &laquo;dopo il proletariato industriale e agricolo dell'Italia del nord, l'elemento sociale pi&ugrave; rivoluzionario della societ&agrave; italiana&raquo; (Cinque anni di vita del partito, 24 febbraio 1926, in CPC 107). G. dapprima elegge &laquo;l'operaio rivoluzionario di Torino e Milano&raquo; a &laquo;protagonista della questione meridionale&raquo; (QM, 139), quindi affronta in concreto la questione dell'egemonia del proletariato, vale a dire individua i modi in cui si possa realizzare una solida &laquo;alleanza politica tra operai del Nord e contadini del Sud per rovesciare la borghesia dal potere di Stato&raquo; (ibid.). Per ottenere questo risultato &egrave; fondamentale per G. far comprendere alle masse popolari del Nord che l'Unit&agrave; d'Italia &laquo;non era avvenuta su una base di uguaglianza, ma come egemonia del Nord sul Mezzogiorno nel rapporto territoriale di citt&agrave;-campagna, cio&egrave; che il Nord concretamente era una &ldquo;piovra&rdquo; che si arricchiva alle spese del Sud e che il [suo] incremento economico-industriale era in rapporto diretto con l'impoverimento dell'economia e dell'agricoltura meridionale&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2021-2). La mancata comprensione di tale rapporto aveva determinato la nascita di un pregiudizio antimeridionale nella classe operaia del Nord: il Mezzogiorno come &ldquo;palla di piombo&rdquo; per l'Italia, espressione quest'ultima gi&agrave; usata nella QM &ndash; &laquo;il Mezzogiorno &egrave; la palla di piombo che impedisce pi&ugrave; rapidi progressi allo sviluppo civile dell'Italia&raquo; (QM 140) &ndash;, dove G. aveva anche denunciato la nascita di un altro pregiudizio di senso opposto nel contadino meridionale, quello che lo portava a considerare il Nord d'Italia stesso come &laquo;un solo blocco di nemici di classe&raquo; (Cinque anni..., cit. in CPC 108). Allora &ndash; si legge in <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2022 &ndash; &laquo;il popolano dell'Alta Italia pensava invece che se il Mezzogiorno non progrediva dopo essere stato liberato dalle pastoie che allo sviluppo moderno opponeva il regime borbonico, ci&ograve; significava che le cause della miseria non erano esterne, da ricercarsi nelle condizioni economico-politiche obiettive, ma interne, innate nella popolazione meridionale, tanto pi&ugrave; che era radicata la persuasione della grande ricchezza naturale del terreno: non rimaneva che una spiegazione, l'incapacit&agrave; organica degli uomini, la loro barbarie, la loro inferiorit&agrave; biologica&raquo;. Al rafforzamento di questi preconcetti, peraltro diffusi da tempo &ndash; un esempio &egrave; il &laquo;lazzaronismo napoletano&raquo; &ndash;, hanno contribuito in misura sensibile i &laquo;sociologhi del positivismo&raquo;, che hanno provveduto a fornire loro un alone di pseudo-scientificit&agrave;, tanto da generare &laquo;una polemica Nord-Sud sulle razze e sulla superiorit&agrave; e inferiorit&agrave; del Nord e del Sud&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). Secondo G., per conquistare le masse contadine meridionali alla prospettiva rivoluzionaria &egrave; necessario superare la loro tradizionale disgregazione ed eliminare la loro soggezione ai proprietari terrieri stabilita attraverso la mediazione degli intellettuali, tra cui gli avvocati, i &ldquo;paglietta&rdquo;. Non a caso il comunista sardo in <a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2038 sottolinea: &laquo;nel Mezzogiorno predomina ancora il tipo del &ldquo;paglietta&rdquo;, che pone a contatto la massa contadina con quella dei proprietari e con l'apparato statale; nel Nord domina il tipo del &ldquo;tecnico&rdquo; d'officina che serve di collegamento tra la massa operaia e gli imprenditori: il collegamento con lo Stato era funzione delle organizzazioni sindacali e dei partiti politici, diretti da un ceto intellettuale completamente nuovo&raquo;. E, a proposito dell'&laquo;abbondanza dei paglietta nell'Italia Meridionale&raquo;, G. ricorda in <a href='http://gramscisource.org/quaderno/6/nota/59' target='_blank' class='link-to-note'>Q 6, 59</a>, 728 &laquo;l'aneddoto di Innocenzo XI che domand&ograve; al marchese di Carpio di fornirgli 30000 maiali e ne ebbe la risposta che non era in grado di compiacerlo, ma che se a Sua Santit&agrave; fosse accaduto di aver bisogno di 30000 avvocati, era sempre al fatto di servirlo&raquo;. Prima dell'avvento del fascismo la politica giolittiana &ndash; a detta di G. &ndash;, puntando sulla creazione di un blocco urbano del Nord, aveva ridotto il Mezzogiorno &laquo;a un mercato di vendita semicoloniale, a una fonte di risparmio e di imposte&raquo;. Un mercato &ldquo;disciplinato&rdquo; dall'attuazione di &laquo;misure poliziesche di repressione spietata di ogni movimento di massa con gli eccidi periodici di contadini&raquo;, nonch&eacute; dall'attuazione di &laquo;misure poliziesche-politiche&raquo;. Queste consistevano, secondo G., in &laquo;favori personali al ceto degli &ldquo;intellettuali&rdquo; o paglietta, sotto forma di impieghi nelle pubbliche amministrazioni, di permessi di saccheggio impunito delle amministrazioni locali, di una legislazione ecclesiastica applicata meno rigidamente che altrove&raquo;, in maniera tale da lasciare al clero &laquo;la disponibilit&agrave; di patrimoni notevoli ecc., cio&egrave; incorporamento a &ldquo;titolo personale&rdquo; degli elementi pi&ugrave; attivi meridionali nel personale dirigente statale, con particolari privilegi &ldquo;giudiziari&rdquo;, burocratici ecc.&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2038-9). Cos&igrave; il ceto che avrebbe potuto farsi interprete del malcontento e del disagio sociale, magari organizzandolo in una &laquo;forma politica normale&raquo;, era diventato &laquo;uno strumento della politica settentrionale, un suo accessorio di polizia privata&raquo;. In realt&agrave; &ndash; aggiunge G. &ndash; a questa &laquo;forma di corruzione&raquo; avevano aderito &laquo;sia pure passivamente e indirettamente uomini come il Croce e il Fortunato per la concezione feticistica dell'&ldquo;unit&agrave;&rdquo;&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 2039). Osservazione questa gi&agrave; proposta in QM, dove G. aveva definito le due personalit&agrave; &laquo;le chiavi di volta del sistema meridionale e, in un certo senso, [...] le due pi&ugrave; grandi figure della reazione italiana&raquo; (QM 150). In particolare, Fortunato, pur valorizzando il Meridione, aveva impedito che &laquo;l'impostazione dei problemi meridionali [...] soverchiasse certi limiti [...], diventasse rivoluzionaria&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 155). Croce, dal canto suo, aveva &laquo;distaccato gli intellettuali radicali del Mezzogiorno dalle masse contadine, facendoli partecipare alla cultura nazionale ed europea, e attraverso questa cultura&raquo; li aveva fatti &laquo;assorbire dalla borghesia nazionale e quindi dal blocco agrario&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 156). Cos&igrave; i due &laquo;reazionari pi&ugrave; operosi della penisola&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 155) erano per G. i veri e propri artefici della conservazione, una cui diretta conseguenza era quel blocco agrario che fungeva &laquo;da intermediario e da sorvegliante del capitalismo settentrionale e delle grandi banche&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 153).</p><h2>ANTONELLA AGOSTINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Blocco agrario'>Blocco agrario</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fortunato, Giustino'>Fortunato, Giustino</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giolitti, Giovanni'>Giolitti, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nord-Sud'>Nord-Sud</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a></body></html>