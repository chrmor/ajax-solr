<html><head><title>Gramsci Dictionary: Libert&agrave;</title></head><body><p> La questione della &laquo;libert&agrave;&raquo; &egrave; strettamente intrecciata allo statuto dell'umano e della natura umana, dato che fissare tale concetto equivale per G. a chiedersi &laquo;cosa l'uomo pu&ograve; diventare&raquo;, se pu&ograve; &laquo;dominare il proprio destino&raquo; e &laquo;quale importanza ha la sua volont&agrave; e la sua concreta attivit&agrave; nel creare se stesso e la vita che vive&raquo; (<a href='http://dl.gramsciproject.org/quaderno/10b/nota/54' target='_blank' class='link-to-note'>Q 10 II, 54</a>, 1344). Per G. la risposta data da Marx nella sesta delle Tesi su Feuerbach per cui &laquo;la &ldquo;natura umana&rdquo;&raquo; &egrave; il &laquo;&ldquo;complesso dei rapporti sociali&rdquo;&raquo; &egrave; la &laquo;pi&ugrave; soddisfacente, perch&eacute; include l'idea del divenire: l'uomo diviene, si muta continuamente col mutarsi dei rapporti sociali, e perch&eacute; nega l'&ldquo;uomo in generale&rdquo;&raquo; (<a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 885). L'uomo &egrave; dunque &ldquo;storia&rdquo;, perch&eacute; trasforma la necessit&agrave; in libert&agrave;. E la storia &egrave; storia in quanto &egrave; lotta per la libert&agrave;: &laquo;Libert&agrave; [...] significa [...] &ldquo;movimento&rdquo;, svolgimento, dialettica [...] La storia &egrave; libert&agrave; in quanto &egrave; lotta tra libert&agrave; e autorit&agrave;, tra rivoluzione e conservazione&raquo; (<a href='http://dl.gramsciproject.org/quaderno/10a/nota/10' target='_blank' class='link-to-note'>Q 10 I, 10</a>, 1229; v. anche LC 574, a Tania, 9 maggio 1932). Per quanto &ldquo;taylorizzato&rdquo; e &ldquo;subalterno&rdquo; possa arrivare a essere, l'uomo non &egrave; mai del tutto riducibile a una &ldquo;cosa&rdquo;, al volere altrui (<a href='http://dl.gramsciproject.org/quaderno/4/nota/52' target='_blank' class='link-to-note'>Q 4, 52</a>, 493; <a href='http://dl.gramsciproject.org/quaderno/6/nota/28' target='_blank' class='link-to-note'>Q 6, 28</a>, 706; <a href='http://dl.gramsciproject.org/quaderno/8/nota/205' target='_blank' class='link-to-note'>Q 8, 205</a>, 1064). Questo suo aspetto &laquo;detto dai cattolici &ldquo;libero arbitrio&rdquo; e da loro pensato come volont&agrave; indeterminata e vuota, viene ridefinito da G. come reazione a un rapporto di dominio. Ci&ograve; che dunque potrebbe sembrare un postulato idealistico &ndash; l'uomo resta pur sempre libero, nonostante i legami di servaggio in cui si trova &ndash; &egrave; invece la negazione di ogni semplificazione idealistica e liberale dell'uomo a ente &ldquo;semplice&rdquo;, circoscrivibile e dunque perfettamente controllabile e dominabile&raquo; (Frosini 1999, 38-9). Per G. la religione popolare e le costruzioni razionalistiche degli intellettuali condividono una base utopistica che si comprende a partire dall'elemento popolare. In questo quadro G. valuta dialetticamente la questione delle utopie e delle religioni. In realt&agrave;, &laquo;nella storia [...] ogni sommovimento generale delle moltitudini, in un modo o nell'altro, sotto forme e con ideologie determinate, pone [...] rivendicazioni&raquo; politiche (<a href='http://dl.gramsciproject.org/quaderno/4/nota/45' target='_blank' class='link-to-note'>Q 4, 45</a>, 472; v. anche <a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 885). I giacobini hanno &ldquo;tradotto&rdquo; in &ldquo;politica&rdquo; il sogno religioso delle masse e il concetto di &ldquo;diritto naturale&rdquo; degli illuministi (a sua volta traduzione dell'uguaglianza di tutti gli uomini come &ldquo;figli di Dio&rdquo;). &laquo;Il nesso storico Illuminismo-Rivoluzione francese assume un ruolo di importanza decisiva, perch&eacute; la specificit&agrave; dell'utopia illuministica consiste proprio nel fatto che gli intellettuali occidentali per la prima volta si ricongiungono consapevolmente, per via di complesse mediazioni, al &ldquo;popolo&rdquo;, e iniziano cos&igrave; a pensarne (cio&egrave; a sistematizzarne) l'ideologia pi&ugrave; profonda: la democrazia appunto, l'uguaglianza, la fratellanza, la libert&agrave;. Cos&igrave;, tutti questi sentimenti religiosi ricevono una veste esplicitamente politica e giuridica e nasce, da questo connubio, la politica moderna&raquo; (Frosini 1999, 41-2). In <a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 951 G. annoter&agrave;: &laquo;Il moderno Principe deve avere una parte dedicata al giacobinismo [...] come esempio di come si forma una concreta e operante volont&agrave; collettiva&raquo;. Lo sviluppo del concetto di libert&agrave; e di storicit&agrave; della libert&agrave; comporta la resa dei conti con l'idea crociana di storia. Questa trascura la Rivoluzione francese, &laquo;il momento della lotta, il momento economico, per essere apologetica del momento puro eticopolitico, come se questo fosse caduto dal cielo&raquo; (LC 574, a Tania, 9 maggio 1932). &laquo;Se tutta la storia &egrave; storia della libert&agrave;, ossia dello spirito che crea se stesso [...] perch&eacute; la storia europea del secolo XIX sarebbe essa sola storia della libert&agrave;?&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>ivi</a>, 574). Croce confonde &laquo;una ideologia politica con una concezione del mondo, dimostrando praticamente che la distinzione &egrave; impossibile&raquo;, e invero per G. &laquo;&egrave; solo di grado&raquo; (<a href='http://dl.gramsciproject.org/quaderno/10a/nota/10' target='_blank' class='link-to-note'>Q 10 I, 10</a>, 1231, corsivo mio). G. considera la filosofia come il grado pi&ugrave; alto dell'ideologia: di qui il suo carattere insieme politico e ideologico. Lo stesso &laquo;significato della dialettica&raquo; (e della libert&agrave; come concetto dialettico, storico) pu&ograve; essere compreso &laquo;in tutta la sua fondamentalit&agrave;, solo se la filosofia della praxis &egrave; concepita come una filosofia integrale e originale che inizia una nuova fase nella storia&raquo; (<a href='http://dl.gramsciproject.org/quaderno/11/nota/22' target='_blank' class='link-to-note'>Q 11, 22</a>, 1425) che ha sia teorizzato, sia conquistato politicamente uno spazio di libert&agrave; e di egemonia. Ci&ograve; equivale al riscatto del momento della lotta reale, espunto da Croce. In <a href='http://dl.gramsciproject.org/quaderno/6/nota/162' target='_blank' class='link-to-note'>Q 6, 162</a>, 816 si legge: &laquo;Metodo della libert&agrave;, ma non inteso in senso &ldquo;liberale&rdquo;: la nuova costruzione non pu&ograve; che sorgere dal basso&raquo; (<a href='http://dl.gramsciproject.org/quaderno/6/nota/162' target='_blank' class='link-to-note'>ibid.</a>), ma a differenza di Croce, delle religioni, delle utopie, non si pu&ograve; dire in anticipo quale sar&agrave; la forma della nuova libert&agrave; (Q 10 II, 2; <a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>; v. anche <a href='http://dl.gramsciproject.org/quaderno/15/nota/50' target='_blank' class='link-to-note'>Q 15, 50</a>). G. intende recuperare alla libert&agrave; la sua processualit&agrave; storica, e perci&ograve; anche il momento &laquo;della lotta&raquo;. Egli, usando un termine di Croce, chiamer&agrave; questo processo &ldquo;catarsi&rdquo;, ma la sua definizione risulter&agrave; anticrociana, in quanto investir&agrave; tutti i momenti di esso: sicch&eacute; la catarsi &egrave; &laquo;il passaggio dal momento meramente economico (o egoistico-passionale) al momento etico-politico, cio&egrave; l'elaborazione superiore della struttura in superstruttura nella coscienza degli uomini. Ci&ograve; significa anche il passaggio dall'&ldquo;oggettivo al soggettivo&rdquo; e dalla &ldquo;necessit&agrave; alla libert&agrave;&rdquo;&raquo;. &laquo;Il processo catartico coincide con la catena di sintesi che sono risultato dello svolgimento dialettico&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, 1244, seconda met&agrave; di maggio 1932, corsivo mio), perci&ograve; comprende anche il &ldquo;momento&rdquo; espunto da Croce. Egli si pu&ograve; servire del &laquo;valore strumentale&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1211) di concetti crociani perch&eacute; fra l'inizio e la primavera del 1932 ha sviluppato ulteriormente il concetto di &ldquo;traducibilit&agrave;&rdquo; e ha elaborato il concetto di &ldquo;immanenza&rdquo;, in cui si consolidano criticamente le posizioni in tale direzione espresse negli anni torinesi (v. ad esempio Utopia, 25 luglio 1918, in NM 205-6). I quattro punti in cui &egrave; suddiviso <a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a> trattano aspetti centrali della nuova filosofia, interconnessi e sintetizzati nel processo filosofico-ideologico della catarsi. Il punto IV, &laquo;Riduzione a &ldquo;politica&rdquo; di tutte le filosofie speculative [...] la filosofia della praxis concepisce la realt&agrave; dei rapporti umani di conoscenza come elemento di &ldquo;egemonia&rdquo; politica&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>ivi</a>, 1245; su questo punto v. <a href='http://dl.gramsciproject.org/quaderno/8/nota/208' target='_blank' class='link-to-note'>Q 8, 208</a>, 1066), teorizza anche il fatto particolare enunciato nel punto II: &laquo;La filosofia della praxis &ldquo;assorbe&rdquo; la concezione soggettiva della realt&agrave; (l'idealismo) nella teoria delle superstrutture&raquo;, che &laquo;&egrave; la traduzione in termini di storicismo realistico della concezione soggettiva della realt&agrave;&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, 1244), traduzione da cui nasce, sulla base di problematiche attuali connesse allo sviluppo dei gruppi subalterni, l'immanenza nella sua &laquo;forma storicistica&raquo;: &laquo;una nuova concezione della &ldquo;necessit&agrave;&rdquo; e della libert&agrave; ecc.&raquo; (<a href='http://dl.gramsciproject.org/quaderno/10b/nota/9' target='_blank' class='link-to-note'>Q 10 II, 9</a>, 1247), una nuova filosofia originatasi dalla traduzione ed estensione delle scoperte di Ricardo dal campo economico &laquo;a tutta la storia&raquo; ad opera di Marx (<a href='http://dl.gramsciproject.org/quaderno/10b/nota/9' target='_blank' class='link-to-note'>ibid.</a>). La traducibilit&agrave; (Q 10 II, 6), concependo l'impossibilit&agrave; di un'attivit&agrave; superstrutturale metapolitica, trascendente la dimensione ideologica &ndash; terreno concreto su cui si costituisce la volont&agrave;, la coscienza collettiva politica (v. ad esempio <a href='http://dl.gramsciproject.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>) come linguaggio storicamente dato &ndash; mette in condizione di concepire la libert&agrave; stessa come forma storica determinata e immanente e di criticare le filosofie speculative, il loro concetto di storia e di libert&agrave; come &laquo;semplice unit&agrave; dell'autocoscienza&raquo;, &laquo;Io&raquo;, &laquo;libert&agrave; assolutamente indipendente [...] fonte di tutte le determinazioni universali&raquo; (<a href='http://dl.gramsciproject.org/quaderno/8/nota/208' target='_blank' class='link-to-note'>Q 8, 208</a>, 1066). Il discorso sull'efficacia delle superstrutture, assorbito dalle filosofie speculative ma &ldquo;tradotto&rdquo; (le superstrutture non sono pi&ugrave; trascendenti, ma immanenti in quanto ideologie), permette al contempo la critica (Q 10 II, 6) dell'oggettivismo, del determinismo, del fatalismo, del sociologismo (diffusi anche presso la Terza Internazionale) &ndash; concezioni in cui la libert&agrave; rimane inspiegabile, pur esistendo, &laquo;anche in questo caso, un'attivit&agrave; volitiva, un intervento diretto sul la &ldquo;forza delle cose&rdquo;, ma di un carattere meno appariscente&raquo; (<a href='http://dl.gramsciproject.org/quaderno/8/nota/205' target='_blank' class='link-to-note'>Q 8, 205</a>, 1064). Criticando &laquo;l'idealismo alla rovescia&raquo; del Saggio popolare di Bucharin, G. si domanda come dal &laquo;modo di concepire&raquo; delle scienze fisiche e naturali (non &ldquo;tradotto&rdquo; bens&igrave; applicato in modo meccanico alla storia) potrebbe &laquo;dedursi il superamento, il &ldquo;rovesciamento della praxis&rdquo;&raquo;, se per tali scienze &laquo;l'effetto, meccanicamente, non pu&ograve; mai superare la causa o il sistema di cause, quindi non pu&ograve; aversi altro svolgimento che quello piatto e volgare dell'evoluzionismo&raquo; (<a href='http://dl.gramsciproject.org/quaderno/11/nota/14' target='_blank' class='link-to-note'>Q 11, 14</a>, 1403). Se l'economia classica studia le &laquo;leggi di tendenza in quanto espressioni quantitative dei fenomeni&raquo;, la filosofia della praxis con la catarsi si occupa del passaggio da queste ultime al momento qualitativo: &laquo;nel passaggio dall'economia alla storia generale il concetto di quantit&agrave; &egrave; integrato da quello di qualit&agrave; e dalla dialettica quantit&agrave; che diventa qualit&agrave; [quantit&agrave; = necessit&agrave;; qualit&agrave; = libert&agrave;. La dialettica quantit&agrave;-qualit&agrave; &egrave; identica a quella necessit&agrave;-libert&agrave;]&raquo; (<a href='http://dl.gramsciproject.org/quaderno/10b/nota/9' target='_blank' class='link-to-note'>Q 10 II, 9</a>, 1248). La filosofia della praxis fa della catarsi il suo &laquo;il punto di partenza&raquo;, come terreno dove si pensano e si fanno la politica e la libert&agrave;, dove si elabora criticamente il &laquo;senso comune&raquo; popolare sistematizzandolo, dove i gruppi sociali si trasformano in polo dialettico reale, efficace, combattivo: qui &laquo;la struttura da forza esteriore che schiaccia l'uomo, lo assimila a s&eacute;, lo rende passivo, si trasforma in mezzo di libert&agrave;, in strumento per creare una nuova forma etico-politica, in origine di nuove iniziative&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, 1244). La realizzazione della libert&agrave; &egrave; al contempo un momento del processo conoscitivo e veritativo: &laquo;La realizzazione di un apparato egemonico, in quanto crea un nuovo terreno ideologico, determina una riforma delle coscienze e dei metodi di conoscenza, &egrave; un fatto di conoscenza, un fatto filosofico&raquo; (<a href='http://dl.gramsciproject.org/quaderno/10b/nota/12' target='_blank' class='link-to-note'>Q 10 II, 12</a>, 1250). A questo punto dei Q l'autore ha ripensato le modalit&agrave; del costituirsi di ci&ograve; che in precedenza aveva definito come &laquo;rapporto tra la volont&agrave; umana (superstruttura) e la struttura economica&raquo; da cui nasce la &laquo;prassi&raquo; (<a href='http://dl.gramsciproject.org/quaderno/7/nota/18' target='_blank' class='link-to-note'>Q 7, 18</a>, 868, tra novembre 1930 e febbraio 1931) e perci&ograve; la libert&agrave;, ovvero il modo in cui la volont&agrave; umana o superstruttura (<a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>, 854) reagisce attivamente sulla struttura. Ora la prassi si precisa secondo la dinamica del mercato determinato (<a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1477; v. il Testo A, <a href='http://dl.gramsciproject.org/quaderno/8/nota/128' target='_blank' class='link-to-note'>Q 8, 128</a>, 1019). Qui &laquo;l'automatismo&raquo; non &egrave; in contrasto con &laquo;la libert&agrave; [...] &egrave; una libert&agrave; di gruppo, in opposizione all'arbitrio individualistico [...] In ogni momento c'&egrave; una scelta libera, che avviene secondo certe linee direttrici identiche per una gran massa di individui o volont&agrave; singole, in quanto queste sono diventate omogenee in un determinato clima etico-politico [...] Gli arbitriÌ‚ individuali sono anzi molteplici, ma la parte omogenea predomina e &ldquo;detta legge&rdquo;. Che se l'arbitrio si generalizza, non &egrave; pi&ugrave; arbitrio ma spostamento della base dell'&ldquo;automatismo&rdquo;, nuova razionalit&agrave;&raquo; (<a href='http://dl.gramsciproject.org/quaderno/10b/nota/8' target='_blank' class='link-to-note'>Q 10 II, 8</a>, 1245-6; v. anche <a href='http://dl.gramsciproject.org/quaderno/6/nota/11' target='_blank' class='link-to-note'>Q 6, 11</a>, 692: &laquo;Al concetto di libert&agrave; si dovrebbe accompagnare quello di responsabilit&agrave; che genera la disciplina [...]: &egrave; sola libert&agrave; quella &ldquo;responsabile&rdquo; cio&egrave; &ldquo;universale&rdquo;, in quanto si pone come aspetto individuale di una &ldquo;libert&agrave;&rdquo; collettiva o di gruppo, come espressione individuale di una legge&raquo;). Ma se da un lato esiste automatismo in questi casi, cio&egrave; &laquo;quando esiste una premessa efficiente e attiva&raquo; (<a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1479-80), dall'altro si avvia un processo di liberazione quando i gruppi che vivono quei principi e pratiche come una imposizione e coercizione estrinseca lavorano per realizzare lo &laquo;spostamento della base dell'&ldquo;automatismo&rdquo;&raquo; (<a href='http://dl.gramsciproject.org/quaderno/10b/nota/8' target='_blank' class='link-to-note'>Q 10 II, 8</a>, 1246; v. anche <a href='http://dl.gramsciproject.org/quaderno/8/nota/169' target='_blank' class='link-to-note'>Q 8, 169</a>); se alimentano cio&egrave; uno &laquo;spirito di scissione&raquo;, per la formazione di una nuova volont&agrave; collettiva sulla base di nuove &ldquo;necessit&agrave;&rdquo; o &ldquo;premesse&rdquo;, le cui teorie e ideologie si presentano all'inizio come critica (anche utopistica o razionalistica) delle superstrutture della vecchia &ldquo;premessa&rdquo;. Per G. la lotta per la libert&agrave; deve coincidere con il &ldquo;compimento&rdquo; di una &laquo;riforma intellettuale e morale&raquo; che educhi e insieme abbia a protagoniste le masse popolari (v. <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424). G. giunge dunque a pensare la praxis e la costituzione della praxis come nesso storico inscindibile di volont&agrave; ed economia, di struttura e superstrutture. In questa luce la libert&agrave; diventa un processo in cui alla vecchia si sostituisce una nuova dinamica di &ldquo;determinazione&rdquo; (v. <a href='http://dl.gramsciproject.org/quaderno/8/nota/227' target='_blank' class='link-to-note'>Q 8, 227</a>, 1084: &laquo;C'&egrave; lotta tra due egemonie, sempre. E perch&eacute; una trionfa? Per sue doti intrinseche di carattere &ldquo;logico&rdquo;?&raquo;; <a href='http://dl.gramsciproject.org/quaderno/7/nota/12' target='_blank' class='link-to-note'>Q 7, 12</a>, 862: &laquo;Il conformismo &egrave; sempre esistito: si tratta oggi di lotta tra &ldquo;due conformismi&rdquo; cio&egrave; di una lotta di egemonia&raquo;). Questa concezione assorbe punti centrali della riflessione precedente: &laquo;Esiste una crisi [...] nella struttura&raquo; in cui affiorano &laquo;contraddizioni insanabili&raquo;; la sua soluzione dipende dallo sviluppo del &ldquo;momento&rdquo; politico e da come esso elabora il &ldquo;momento&rdquo; economico e sociale in quello &laquo;militare&raquo;, dando a tutti un qualche equilibrio (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 455-6). Ma si veda anche la domanda formulata in <a href='http://dl.gramsciproject.org/quaderno/7/nota/20' target='_blank' class='link-to-note'>Q 7, 20</a>, 869 su &laquo;come dalle strutture nasce il movimento storico&raquo; (corsivo mio). L&igrave;, come poi in <a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, G. richiama &laquo;i due punti&raquo; (della marxiana Prefazione del '59) &laquo;tra cui oscilla questo processo&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>ivi</a>, 1244), e annota che essi delimitano il &laquo;terreno&raquo; in cui &laquo;deve essere posto il problema del formarsi degli aggruppamenti sociali e dei partiti politici&raquo; (<a href='http://dl.gramsciproject.org/quaderno/7/nota/20' target='_blank' class='link-to-note'>Q 7, 20</a>, 869; v. anche <a href='http://dl.gramsciproject.org/quaderno/8/nota/195' target='_blank' class='link-to-note'>Q 8, 195</a>, 1057-8). Infatti, &laquo;l'esistenza delle condizioni obbiettive, o possibilit&agrave; o libert&agrave; non &egrave; ancora sufficiente: occorre &ldquo;conoscerle&rdquo; e sapersene servire. Volersene servire&raquo; (<a href='http://dl.gramsciproject.org/quaderno/10b/nota/48' target='_blank' class='link-to-note'>Q 10 II, 48</a>, 1337; v. anche <a href='http://dl.gramsciproject.org/quaderno/15/nota/50' target='_blank' class='link-to-note'>Q 15, 50</a>). Alla domanda &laquo;Quale il punto di riferimento per il nuovo mondo in gestazione?&raquo; G. risponde: &laquo;Il mondo della produzione, il lavoro&raquo; per creare &laquo;un nuovo &ldquo;conformismo&rdquo; dal basso [...] nuove possibilit&agrave; [...] di libert&agrave; anche individuale&raquo; (<a href='http://dl.gramsciproject.org/quaderno/7/nota/12' target='_blank' class='link-to-note'>Q 7, 12</a>, 863; v. anche <a href='http://dl.gramsciproject.org/quaderno/6/nota/162' target='_blank' class='link-to-note'>Q 6, 162</a>, 816). Qui i partiti hanno un ruolo chiave: sono gli &laquo;elaboratori delle nuove intellettualit&agrave; integrali e totalitarie, cio&egrave; il crogiolo dell'unificazione di teoria e pratica intesa come processo storico reale&raquo;, che sviluppano e diffondono le &laquo;concezioni del mondo in quanto essenzialmente elaborano l'etica e la politica conforme ad esse, cio&egrave; funzionano quasi da &ldquo;sperimentatori&rdquo; storici di esse concezioni&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1387; v. anche <a href='http://dl.gramsciproject.org/quaderno/13/nota/31' target='_blank' class='link-to-note'>Q 13, 31</a>, 1627-8). Senza di ci&ograve; gli uomini non possono iniziare una lotta per la libert&agrave;, diventare elemento o origine di una dialettica reale: &laquo;Se manca questo processo di sviluppo da un momento all'altro [...] la situazione rimane inoperosa, e possono darsi conclusioni contradditorie&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1588; v. anche <a href='http://dl.gramsciproject.org/quaderno/15/nota/10' target='_blank' class='link-to-note'>Q 15, 10</a> e <a href='http://dl.gramsciproject.org/quaderno/15/nota/22' target='_blank' class='link-to-note'>Q 15, 22</a>).</p></body></html>