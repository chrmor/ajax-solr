<html><head><title>Gramsci Dictionary: Teratologia</title></head><body><h1>Teratologia</h1><p> I riferimenti alla teratologia, intesa come scienza del mostruoso, nell'ambito dei Q sono finalizzati alla polemica contro aspetti deteriori di gruppi intellettuali o alla critica di errori teorici. &Egrave; il caso dell'&laquo;errore di antistoricismo&raquo; e del &laquo;residuo di metafisica&raquo; rilevati da G. nel metodo di giudizio sulle concezioni filosofiche passate presente nel Saggio buchariniano. Qui &laquo;la storia della filosofia diventa un trattato storico di teratologia&raquo;: il passato filosofico non viene giudicato a partire dalla sua funzione e validit&agrave; storica, ma considerato &laquo;&ldquo;irrazionale&rdquo;&raquo; e &laquo;&ldquo;mostruoso&rdquo;&raquo; sulla base di un &laquo;pensiero dogmatico&raquo;, supposto &laquo;valido in tutti i tempi&raquo;. G. contrappone questo &laquo;antistoricismo metodico&raquo; &ndash; che egli definisce una &laquo;deviazione della filosofia della praxis&raquo; &ndash; al metodo &laquo;dialettico-storico&raquo;, anche attraverso espliciti riferimenti alla lettura engelsiana di Hegel e al Manifesto (<a href='http://gramscisource.org/quaderno/11/nota/18' target='_blank' class='link-to-note'>Q 11, 18</a>, 1417). In un'accezione pi&ugrave; lata e metaforica G. utilizza l'aggettivo &laquo;teratologico&raquo; polemizzando contro l'adialetticit&agrave; e la presunzione di scientificit&agrave; tipiche di certo positivismo e di certo scientismo. Proprio in ambito positivista, peraltro, l'attenzione alla genesi del mostruoso incominciava ad avere pretesa di scientificit&agrave;. G. considera dunque il teratologico come un tratto del lorianismo: &laquo;Loria non &egrave; un caso teratologico individuale&raquo;, ma esempio di quegli &laquo;intellettuali positivisti che si occuparono della quistione operaia&raquo; credendo di &laquo;rivedere e superare la filosofia della prassi&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2325); &laquo;teratologica&raquo; &egrave; anche l'estrema reazione corporativa presente nella riflessione di G. A. Fanelli, di cui G. discute il volume L'Artigianato. Sintesi di un'economia corporativa (1929). Fanelli &egrave; un'espressione della &laquo;reazione degli intellettuali di provincia&raquo; ai processi di razionalizzazione americanista (<a href='http://gramscisource.org/quaderno/28/nota/17' target='_blank' class='link-to-note'>Q 28, 17</a>, 2333). Un &laquo;caso&raquo; di &laquo;teratologia intellettuale&raquo; &egrave; ravvisato da G. anche nel metodo adialettico utilizzato da Henri De Man, che rischia di cadere nello stesso errore di chi &laquo;avendo descritto il folklore [...] credesse di aver &ldquo;superato&rdquo; la scienza moderna e prendesse come &ldquo;scienza moderna&rdquo; gli articolucci dei giornali scientifici per il popolo&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 328-9).</p><h2>ELEONORA FORENZA</h2></body></html>