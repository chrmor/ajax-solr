<html><head><title>Gramsci Dictionary: Specialismo</title></head><body><p> G. analizza lo specialismo dei &laquo;filosofi professionali e sistematici&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1375) in relazione all'uso che generalmente si fa del termine per gli specialisti nei campi scientifici. Se infatti &laquo;si pu&ograve; immaginare un entomologo specialista, senza che tutti gli altri uomini siano &ldquo;entomologhi&rdquo; empirici, uno specialista della trigonometria, senza che la maggior parte degli altri uomini si occupino di trigonometria ecc. [...] non si pu&ograve; pensare nessun uomo che non sia anche filosofo, che non pensi, appunto perch&eacute; il pensare &egrave; proprio dell'uomo come tale&raquo; (<a href='http://gramscisource.org/quaderno/10b/nota/52' target='_blank' class='link-to-note'>Q 10 II, 52</a>, 1342-3). Il filosofo &egrave; quindi certamente uno specialista, ma lo &egrave; in modo particolare. Se infatti &egrave; vero che &laquo;&ldquo;pensa&rdquo; con maggior rigore logico, con maggiore coerenza, con maggiore spirito di sistema degli altri uomini&raquo; (<a href='http://gramscisource.org/quaderno/10b/nota/52' target='_blank' class='link-to-note'>ivi</a>, 1342), &egrave; anche vero che &laquo;tutti gli uomini sono &ldquo;filosofi&rdquo;&raquo; in virt&ugrave; di una &laquo;&ldquo;filosofia spontanea&rdquo;, propria di &ldquo;tutto il mondo&rdquo;, e cio&egrave; della filosofia che &egrave; contenuta: 1) nel linguaggio stesso [...] 2) nel senso comune e buon senso; 3) nella religione popolare&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1375). Per G. occorre quindi &laquo;distruggere il pregiudizio molto diffuso che la filosofia sia un alcunch&eacute; di molto difficile per il fatto che essa &egrave; l'attivit&agrave; intellettuale propria di una determinata categoria&raquo; (<a href='http://gramscisource.org/quaderno/11/nota/12' target='_blank' class='link-to-note'>ibid.</a>). Questo pregiudizio, con l'assimilazione tout court del filosofo allo specialista nel campo scientifico, &laquo;ha determinato la caricatura del filosofo&raquo; (<a href='http://gramscisource.org/quaderno/10/nota/52' target='_blank' class='link-to-note'>Q 10, 52</a>, 1342). Da ricordare la famosa endiadi &laquo;specialista + politico&raquo;, che compare una sola volta nei Q, in un Testo C del 1932: <a href='http://gramscisource.org/quaderno/12/nota/3' target='_blank' class='link-to-note'>Q 12, 3</a>, 1551.</p></body></html>