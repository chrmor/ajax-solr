<html><head><title>Gramsci Dictionary: Corradini, Enrico</title></head><body><h1>Corradini, Enrico</h1><p> Il maggiore esponente del nazionalismo italiano, Enrico Corradini, viene associato da G. al tipo &laquo;retorico sentimentale, oratore delle grandi occasioni&raquo; (<a href='http://gramscisource.org/quaderno/3/nota/120' target='_blank' class='link-to-note'>Q 3, 120</a>, 388); la sua opera letteraria, &laquo;non arte e anche cattiva politica, cio&egrave; semplice rettorica ideologica&raquo; (<a href='http://gramscisource.org/quaderno/5/nota/27' target='_blank' class='link-to-note'>Q 5, 27</a>, 566), lo colloca nell'ambito del &laquo;Brescianesimo&raquo; (<a href='http://gramscisource.org/quaderno/7/nota/82' target='_blank' class='link-to-note'>Q 7, 82</a>, 914). Ma G. menziona Corradini anzitutto in relazione alla politica estera, per un verso &laquo;astratta rivendicazione imperiale contro tutti&raquo; (Q 2, 25 182), per l'altro significativa in riferimento al &laquo;concetto di nazione proletaria&raquo; (<a href='http://gramscisource.org/quaderno/1/nota/58' target='_blank' class='link-to-note'>Q 1, 58</a>, 68) in lotta con le nazioni plutocratiche e capitaliste (<a href='http://gramscisource.org/quaderno/7/nota/82' target='_blank' class='link-to-note'>Q 7, 82</a>, 914). Assieme a varie personalit&agrave; politiche, Corradini cerc&ograve; &laquo;di cristallizzare intorno ai problemi della politica estera e dell'emigrazione le correnti meno pacchiane del tradizionale patriottismo&raquo; italiano (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181). Dinanzi all'apoliticismo &laquo;verniciato di rettorica nazionale verbosa&raquo; degli scrittori italiani, G. riteneva &laquo;pi&ugrave; simpatici Enrico Corradini e il Pascoli col loro nazionalismo confessato e militante&raquo;, che in Corradini si esprimeva in &laquo;programmi ben razionalizzati&raquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1670). Il concetto di &ldquo;proletario&rdquo; venne trasposto da Corradini &laquo;dalle classi [...] alle nazioni&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 205), sostenendo che la &laquo;&ldquo;propriet&agrave; nazionale&rdquo;&raquo; (<a href='http://gramscisource.org/quaderno/2/nota/51' target='_blank' class='link-to-note'>ibid.</a>) italiana si dovesse espandere a partire dalla presenza di immigrati italiani nei paesi esteri (<a href='http://gramscisource.org/quaderno/3/nota/124' target='_blank' class='link-to-note'>Q 3, 124</a>, 390-1). Tuttavia, osserva G., &laquo;la povert&agrave; di un paese &egrave; relativa ed &egrave; l'&ldquo;industria&rdquo; dell'uomo &ndash; classe dirigente &ndash; che riesce a dare a una nazione una posizione nel mondo e nella divisione internazionale del lavoro; l'emigrazione &egrave; una conseguenza della incapacit&agrave; della classe dirigente a dar lavoro alla popolazione e non della povert&agrave; nazionale&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 205) ed &egrave; da G. collegata alla &laquo;quistione meridionale&raquo; (<a href='http://gramscisource.org/quaderno/7/nota/82' target='_blank' class='link-to-note'>Q 7, 82</a>, 914). In definitiva, il &laquo;mito di una missione dell'Italia rinata in una nuova Cosmopoli europea e mondiale&raquo; &egrave; &laquo;verbale e retorico, fondato sul passato&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1988).</p><h2>MANUELA AUSILIO</h2></body></html>