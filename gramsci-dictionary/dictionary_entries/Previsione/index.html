<html><head><title>Gramsci Dictionary: Previsione</title></head><body><p> Nella prima fase dei Q si presenta una distinzione tra previsione come conoscenza del futuro e la conoscenza del presente. Intorno alla met&agrave; del 1930 G. medita sul significato della figura di Cavalcanti nel canto X dell'Inferno di Dante (Q 4, 78-87, 516-31). Questi &laquo;vede nel passato e vede nell'avvenire, ma non vede nel presente, in una zona determinata del passato e dell'avvenire in cui &egrave; compreso il presente&raquo; (<a href='http://gramscisource.org/quaderno/4/nota/78' target='_blank' class='link-to-note'>Q 4, 78</a>, 517). G. richiama un articolo del 1918, Il cieco Tiresia (in cui aveva riflettuto sul significato da attribuire alla storia di una ragazzina che aveva &ldquo;previsto&rdquo; la fine della prima guerra mondiale prima di diventare cieca) per notare che &laquo;nella tradizione letteraria e nel folclore, il dono della previsione &egrave; sempre connesso con l'infermit&agrave; attuale del veggente, che mentre vede il futuro non vede l'immediato presente perch&eacute; cieco&raquo; (<a href='http://gramscisource.org/quaderno/4/nota/85' target='_blank' class='link-to-note'>Q 4, 85</a>, 527). In una fase molto pi&ugrave; avanzata dei Q (1934-1935) G. torner&agrave; sul tema del tormento causato nel mondo moderno dalla &laquo;non &ldquo;prevedibilit&agrave; del domani&rdquo;&raquo; (<a href='http://gramscisource.org/quaderno/21/nota/13' target='_blank' class='link-to-note'>Q 21, 13</a>, 2133), attribuendo tale ansia alla crescente &laquo;precariet&agrave; della propria vita quotidiana&raquo; (<a href='http://gramscisource.org/quaderno/21/nota/13' target='_blank' class='link-to-note'>ibid.</a>) e alla dissoluzione dei fondamenti sociali delle forme tradizionali di aspettativa (<a href='http://gramscisource.org/quaderno/14/nota/50' target='_blank' class='link-to-note'>Q 14, 50</a>, 1709). Nel criticare la rappresentazione crociana della teoria del valore di Marx come &laquo;paragone ellittico&raquo;, G. sostiene che il concetto crociano, una volta applicato nel campo della storia, non farebbe che implicare una distinzione dogmatica tra passato e futuro e renderebbe impensabile lo sviluppo storico: &laquo;la storia &egrave; un paragone implicito tra il passato e il presente [...] E perch&eacute; l'ellissi &egrave; illecita se il paragone avviene con un'ipotesi avvenire, mentre sarebbe lecita se il paragone &egrave; fatto con un fatto passato?&raquo; (<a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1311; v. anche <a href='http://gramscisource.org/quaderno/7/nota/42' target='_blank' class='link-to-note'>Q 7, 42</a>, 891). &Egrave; proprio il concetto crociano di previsione, nei fatti, a sottendere un paragone ellittico che rende eterno un concetto particolare del presente, ridotto alle sue determinanti storiche: una concezione conservatrice in cui &laquo;la previsione non &egrave; altro che uno speciale giudizio sull'attualit&agrave;&raquo; (<a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1311; v. anche <a href='http://gramscisource.org/quaderno/15/nota/36' target='_blank' class='link-to-note'>Q 15, 36</a>, 1790). G. riconosce le conseguenze politiche della posizione di Croce nella &laquo;sua avversione dei &ldquo;partiti politici&rdquo; e [nel, ndr] suo modo di porre la quistione della &ldquo;prevedibilit&agrave;&rdquo; dei fatti sociali&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1557): &laquo;se i fatti sociali sono imprevedibili e lo stesso concetto di previsione &egrave; un puro suono, l'irrazionale non pu&ograve; non dominare e ogni organizzazione di uomini &egrave; antistoria, &egrave; un &ldquo;pregiudizio&rdquo;&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). In questo caso &laquo;l'opportunismo&raquo; di un presente che ratifica se stesso diventa &laquo;la sola linea politica possibile&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). G. mette in relazione questa dimensione della concezione crociana di tempo storico con il suo atteggiamento speculativo e con la nozione di &ldquo;storia a disegno&rdquo;, che presuppone una comprensione meramente formale della dialettica, concepita come il processo predeterminato &ndash; &laquo;&ldquo;preveduto&rdquo; come ripetentesi meccanicamente all'infinito&raquo; (<a href='http://gramscisource.org/quaderno/8/nota/225' target='_blank' class='link-to-note'>Q 8, 225</a>, 1083) &ndash; che smaschera una tesi che si mantiene intatta nel momento della sua negazione, allo scopo di riapparire come la &ldquo;verit&agrave;&rdquo; della sintesi. Per G. pertanto &laquo;la posizione del Croce &egrave; come quella di Proudhon criticata nella Miseria della filosofia&raquo;, ossia, un &laquo;hegelismo addomesticato&raquo; (<a href='http://gramscisource.org/quaderno/8/nota/225' target='_blank' class='link-to-note'>ibid.</a>). Nella concezione buchariniana della scienza, dall'altra parte, G. individua una nozione di previsione ugualmente astratta, perch&eacute; fondata sulla &laquo;ricerca delle cause essenziali, anzi della &ldquo;causa prima&rdquo;, della &ldquo;causa delle cause&rdquo;&raquo; allo scopo di garantire predizioni che riguardano gli sviluppi futuri. Un tale tentativo &laquo;di risolvere perentoriamente il problema pratico della prevedibilit&agrave; degli accadimenti storici&raquo; (<a href='http://gramscisource.org/quaderno/11/nota/15' target='_blank' class='link-to-note'>Q 11, 15</a>, 1403) presuppone &laquo;criteri costruiti sul modello delle scienze naturali&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1432), che tuttavia, come G. sosterr&agrave; in seguito, non comprendono la natura sperimentale della pratica scientifica moderna (<a href='http://gramscisource.org/quaderno/15/nota/50' target='_blank' class='link-to-note'>Q 15, 50</a>, 1811). Di fronte alla concezione buchariniana del marxismo come sociologia, G. obietta che &laquo;la sociologia &egrave; [...] un tentativo di ricavare &ldquo;sperimentalmente&rdquo; le leggi di evoluzione della societ&agrave; umana in modo da &ldquo;prevedere&rdquo; l'avvenire con la stessa certezza con cui si prevede che da una ghianda si svilupper&agrave; una quercia&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1432). G. chiarisce ulteriormente le ragioni storiche e politiche per cui una tale relazione con il tempo storico potrebbe diffondersi nel movimento operaio e la necessit&agrave; di superarla: &laquo;&egrave; necessario impostare esattamente il problema della prevedibilit&agrave; degli accadimenti storici per essere in grado di criticare esaurientemente la concezione del causalismo meccanico, per svuotarla di ogni prestigio scientifico e ridurla a puro mito che fu forse utile nel passato, in un periodo arretrato di sviluppo di certi gruppi sociali subalterni&raquo; (<a href='http://gramscisource.org/quaderno/11/nota/15' target='_blank' class='link-to-note'>Q 11, 15</a>, 1404). &egrave; nella critica dell'economia politica che G. trova le linee generali per la nozione di previsione razionale, fondata sul principio della sperimentazione scientifica come una relazione attiva di conoscenza. Le riflessioni sul significato filosofico di Ricardo nel 1932 e la delineazione di una nozione non metafisica di immanenza svolgono un ruolo particolarmente importante nello sviluppo della nozione di &ldquo;prevedibilit&agrave;&rdquo;, &laquo;concetto di regolarit&agrave; e di necessit&agrave; nello sviluppo storico&raquo;: la &laquo;necessit&agrave;&raquo; intesa &laquo;nel senso &ldquo;storico-concreto&rdquo;&raquo; e non &laquo;speculativo-astratto&raquo;, come la presenza di &laquo;una premessa efficiente e attiva&raquo;, che diventa &laquo;operosa&raquo; in un calcolo cosciente dei mezzi e dei fini (<a href='http://gramscisource.org/quaderno/11/nota/52' target='_blank' class='link-to-note'>Q 11, 52</a>, 1477). In questo contesto diviene centrale il &laquo;concetto e fatto di &ldquo;mercato determinato&rdquo;, cio&egrave;&raquo; la &laquo;rilevazione scientifica del fatto che determinate forze decisive e permanenti sono apparse storicamente, forze il cui operare si presenta con un certo &ldquo;automatismo&rdquo; che consente una certa misura di &ldquo;prevedibilit&agrave;&rdquo; e di certezza per il futuro delle inizia tive individuali che a tali forze consentono dopo averle intuite o rilevate scientificamente. &ldquo;Mercato determinato&rdquo; equivale pertanto a dire &ldquo;determinato rapporto di forze sociali in una determinata struttura dell'apparato di produzione&rdquo;, rapporto garantito (cio&egrave; reso permanente) da una determinata superstruttura politica, morale, giuridica&raquo; (<a href='http://gramscisource.org/quaderno/11/nota/52' target='_blank' class='link-to-note'>ibid.</a>). Ma &egrave; soprattutto nella relazione tra previsione e programma politico che G. individua un nuovo concetto di previsione razionale. In relazione al concetto di scienza, egli sostiene che &laquo;in realt&agrave; si pu&ograve; prevedere &ldquo;scientificamente&rdquo; solo la lotta, ma non i momenti concreti di essa, che non possono non essere risultati di forze contrastanti in continuo movimento, non riducibili mai a quantit&agrave; fisse, perch&eacute; in esse la quantit&agrave; diventa continuamente qualit&agrave;. Realmente si &ldquo;prevede&rdquo; nella misura in cui si opera, in cui si applica uno sforzo volontario e quindi si contribuisce concretamente a creare il risultato &ldquo;preveduto&rdquo;&raquo; (<a href='http://gramscisource.org/quaderno/11/nota/15' target='_blank' class='link-to-note'>Q 11, 15</a>, 1403). Poco dopo, nel 1933, G. chiarisce questa prospettiva in termini politici e dialettici, sostenendo che &laquo;prevedere significa solo veder bene il presente e il passato in quanto movimento: veder bene, cio&egrave; identificare con esattezza gli elementi fondamentali e permanenti del processo&raquo; (<a href='http://gramscisource.org/quaderno/15/nota/50' target='_blank' class='link-to-note'>Q 15, 50</a>, 1810). Previsione e prevedibilit&agrave; sono qui integrate nella nozione di programma, come organizzazione attiva di relazioni date, allo scopo di &laquo;far trionfare&raquo; una previsione particolare, che come prospettiva-guida &laquo;&egrave; appunto un elemento di tale trionfo&raquo; (<a href='http://gramscisource.org/quaderno/15/nota/50' target='_blank' class='link-to-note'>ibid.</a>). Contro Bernstein, per G. &laquo;la prospettiva dei fini concreti&raquo; (<a href='http://gramscisource.org/quaderno/9/nota/6' target='_blank' class='link-to-note'>Q 9, 6</a>, 1110) non solo &egrave; fondamentale per guidare un movimento alla formazione di una volont&agrave; collettiva, ma ha anche la funzione di integrare la previsione del futuro nel presente nella forma concreta di direzione, ossia nella forma storico-sperimentale di un progetto egemonico che cerca di costruire il futuro sulla base dei dati del presente.</p></body></html>