<html><head><title>Gramsci Dictionary: Savonarola, Girolamo</title></head><body><h1>Savonarola, Girolamo</h1><p> Nella lettura critica del Rinascimento dello storico della letteratura Vittorio Rossi G., di contro alla concezione &laquo;retorica&raquo; e ideologicamente unitaria della prospettiva dello studioso, rileva la mancata valutazione che nel Rinascimento esistevano &laquo;due correnti&raquo;: l'una, la &laquo;regressiva&raquo;, che trionf&ograve; attraverso l'&laquo;aristocrazia staccata dal popolo-nazione&raquo;, l'altra, la progressiva, che reag&igrave; allo &laquo;splendido parassitismo&raquo; della cultura e dell'arte rinascimentale con la Riforma protestante e, tra l'altro, per la situazione italia na, con Savonarola e i &laquo;bruciamenti delle vanit&agrave;&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 648). Savonarola, in questo contesto, non appare, per G., uomo del Medioevo, bens&igrave; esponente della &laquo;classe rivoluzionaria&raquo; che si oppose al blocco sociale aristocratico rappresentato da Lorenzo il Magnifico e dalla sua politica autocratica (<a href='http://gramscisource.org/quaderno/15/nota/70' target='_blank' class='link-to-note'>Q 15, 70</a>, 1831). Tuttavia Savonarola e gli esponenti del partito popolare mancavano, per G., di realismo nella loro azione politica: il &ldquo;dover essere&rdquo; (l'etica politica) savonaroliano risult&ograve; &laquo;astratto e fumoso&raquo; rispetto al &ldquo;dover essere&rdquo; di Machiavelli (<a href='http://gramscisource.org/quaderno/8/nota/84' target='_blank' class='link-to-note'>Q 8, 84</a>, 990, e poi <a href='http://gramscisource.org/quaderno/13/nota/16' target='_blank' class='link-to-note'>Q 13, 16</a>, 1578), il quale &ndash; ancorch&eacute; a sua volta sconfitto &ndash; seppe interpretare la dinamica storica degli eventi senza moralismi e tuttavia coltivando un progetto di trasformazione progressiva della realt&agrave; politica contemporanea intorno al ruolo di un possibile &ldquo;capo&rdquo; &ndash; il principe &ndash;, dotato nella misura giusta delle capacit&agrave; del centauro, la ragione e la necessaria violenza. La lezione di Machiavelli, rispetto a Savonarola rappresentante della democrazia cittadina, &egrave; portata cos&igrave; per G. a individuare i mezzi per raggiungere finalit&agrave; di interesse generale: a educare &ldquo;chi non sa&rdquo; &ndash; Savonarola e gli altri &ndash;, piuttosto che all'odio per i tiranni, al calcolo e alla spietatezza che, insieme al consenso, avrebbero potuto assicurare a uomini come il Valentino il successo nella costruzione di uno Stato italiano moderno (<a href='http://gramscisource.org/quaderno/13/nota/20' target='_blank' class='link-to-note'>Q 13, 20</a>, 1600-1). &Egrave; significativo peraltro che, se &egrave; vero che Machiavelli considerava un velleitario profeta disarmato Savonarola, e in ci&ograve; trovava la causa della sua sconfitta, egli riconosceva anche la sua credibilit&agrave; nella predicazione religiosa, cui corrispondeva una esemplare analogia di vita. G. invece resta fermo nel considerare la religione &ndash; ma non la dimensione religiosa &ndash; come ideologia diffusa nel suo tempo (e altres&igrave; nel tempo machiavelliano).</p><h2>RAFFAELE CAVALLUZZI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dover essere'>Dover essere</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Medioevo'>Medioevo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Valentino, Cesare Borgia detto il'>Valentino, Cesare Borgia detto il</a></body></html>