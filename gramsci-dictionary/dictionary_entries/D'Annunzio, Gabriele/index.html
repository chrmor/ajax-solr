<html><head><title>Gramsci Dictionary: D'Annunzio, Gabriele</title></head><body><h1>D'Annunzio, Gabriele</h1><p> Nella situazione del dopoguerra G. presta attenzione critica (v. ad esempio La settimana politica, 4 ottobre 1919, in ON 230) a D'Annunzio e al movimento fiumano, tentando invano anche di incontrare il &ldquo;poeta-guerriero&rdquo; nell'aprile 1921, per cercare di impedire l'avvicinamento dei &ldquo;legionari fiumani&rdquo; al movimento fascista (Caprioglio 1962). In <a href='http://gramscisource.org/quaderno/6/nota/129' target='_blank' class='link-to-note'>Q 6, 129</a> (1930-1932), una nota intitolata La politica di D'Annunzio (&laquo;Concetti politici reali neanche uno: frasi ed emozioni, ecc.&raquo;: <a href='http://gramscisource.org/quaderno/6/nota/129' target='_blank' class='link-to-note'>ivi</a>, 796), quello del &ldquo;vate&rdquo; viene considerato &laquo;uno dei tanti ripetuti tentativi di letterati (Pascoli, ma forse bisogna risalire a Garibaldi) per promuovere un nazionalsocialismo in Italia (cio&egrave; per condurre le grandi masse all'&ldquo;idea&rdquo; nazionale o nazionalista-imperialista)&raquo; (<a href='http://gramscisource.org/quaderno/6/nota/129' target='_blank' class='link-to-note'>ivi</a>, 797). Ma, si chiede G., &laquo;come si spiega la relativa popolarit&agrave; &ldquo;politica&rdquo; di G. D'Annunzio?&raquo;. Con i seguenti motivi: &laquo;1&deg;) l'apoliticit&agrave; fondamentale del popolo italiano (specialmente della piccola borghesia e dei piccoli intellettuali) [...] 2&deg;) il fatto che non era incarnata nel popolo italiano nessuna tradizione di partito politico di massa [...] 3&deg;) la situazione del dopoguerra, in cui tali elementi si presentavano moltiplicati, perch&eacute;, dopo quattro anni di guerra, decine di migliaia di uomini erano diventati moralmente e socialmente &ldquo;vagabondi&rdquo;, disancorati&raquo; (<a href='http://gramscisource.org/quaderno/9/nota/141' target='_blank' class='link-to-note'>Q 9, 141</a>, 1200-1). E, ancor di pi&ugrave;, un motivo &laquo;legato a un carattere permanente del popolo italiano: l'ammirazione ingenua e fanatica per l'intelligenza come tale, per l'uomo intelligente come tale, che corrisponde al nazionalismo culturale degli italiani, forse unica forma di sciovinismo popolare in Italia&raquo; (<a href='http://gramscisource.org/quaderno/9/nota/141' target='_blank' class='link-to-note'>ivi</a>, 1201-2). In definitiva, una traduzione nostrana del &laquo;Nietzsche-superuomo&raquo;, ove per&ograve; &laquo;D'Annunzio ha caratteri folcloristici spiccati&raquo;, anche se &ndash; riconosce G. &ndash; egli ha una cultura &laquo;non legata immediatamente alla mentalit&agrave; del romanzo di appendice&raquo; (<a href='http://gramscisource.org/quaderno/14/nota/7' target='_blank' class='link-to-note'>Q 14, 7</a>, 1661).</p><h2>GUIDO LIGUORI</h2></body></html>