<html><head><title>Gramsci Dictionary: Verdi, Giuseppe</title></head><body><h1>Verdi, Giuseppe</h1><p> G. si propone di delineare e trattare la questione complessa della &laquo;fortuna popolare&raquo; di Verdi. Tale fortuna costituisce una delle espressioni pi&ugrave; significative, se non proprio la pi&ugrave; rilevante, di un fenomeno storico-culturale individuato e messo a fuoco dall'autore dei Q e consistente nel ruolo che la musica in Italia aveva svolto all'interno della cultura popolare, sostituendo, almeno in certa misura, quell'&laquo;espressione artistica&raquo; che in altri paesi era data invece dal romanzo popolare e determinando la circostanza per la quale i &laquo;geni musicali&raquo; avevano avuto la &laquo;popolarit&agrave;&raquo; mancata agli autori letterari (<a href='http://gramscisource.org/quaderno/9/nota/66' target='_blank' class='link-to-note'>Q 9, 66</a>, 1136). Facendo riferimento alla comune origine settecentesca del romanzo e del melodramma e alla loro comune fioritura nella prima met&agrave; dell'Ottocento, e dunque alla loro coincidenza con &laquo;la manifestazione e l'espansione delle forze democratiche popolari-nazionali in tutta l'Europa&raquo;, G. si interrogava sulle ragioni dell'espansione europea del melodramma italiano e, sottolineando la natura &laquo;cosmopolita&raquo; del linguaggio musicale, indicava tali ragioni nella pi&ugrave; generale &laquo;deficienza di carattere popolare-nazionale degli intellettuali italiani&raquo; (<a href='http://gramscisource.org/quaderno/9/nota/66' target='_blank' class='link-to-note'>ibid.</a>). Ma la riflessione gramsciana su questi problemi contiene un'ulteriore articolazione: ad esempio, se &egrave; vero che mentre Dante &laquo;pu&ograve; essere capito e rivissuto solo da un italiano colto&raquo;, invece &laquo;una statua di Michelangelo, un brano musicale di Verdi, un balletto russo, quadro di Raffaello, ecc. possono [...] essere capiti quasi immediatamente da qualsiasi cittadino del mondo, anche di spiriti cosmopolitici, anche se non ha superato l'angustia cerchia di una provincia del suo paese&raquo;, &egrave; pure vero, tuttavia, che al di sotto del carattere cosmopolitico del linguaggio musicale (e anche figurativo) va tenuta presente una variet&agrave; di gradi, dal grado &laquo;provinciale-dialettale-folcloristico&raquo; a quello di una &laquo;determinata &ldquo;civilt&agrave;&rdquo;&raquo; e, in relazione al mondo moderno, a quello di &laquo;una determinata &ldquo;corrente culturale-politica&rdquo;&raquo; (<a href='http://gramscisource.org/quaderno/23/nota/7' target='_blank' class='link-to-note'>Q 23, 7</a>, 2194). L'espansione europea del melodramma italiano per G. si collega in parte anche con i caratteri storico-culturali dei testi dei libretti, la cui trama &ndash; egli dice &ndash; non &egrave; mai &laquo;nazionale&raquo;, ma &laquo;europea&raquo; in due sensi: l'uno legato al nodo stesso, all'&laquo;intrigo&raquo; del dramma, che, derivando da leggende o da romanzi popolari, si svolge in tutti i paesi d'Europa, l'altro legato al fatto che le passioni e i sentimenti delle opere riflettono una sensibilit&agrave; pi&ugrave; propriamente europea, di ordine settecentesco e romantico, non coincidente con &laquo;elementi cospicui della sensibilit&agrave; popolare di tutti i paesi&raquo; (<a href='http://gramscisource.org/quaderno/9/nota/66' target='_blank' class='link-to-note'>Q 9, 66</a>, 1137). Qui l'autore dei Q istituisce un riferimento alla popolarit&agrave; di Shakespeare e dei tragici greci, i cui personaggi, in quanto connotati da passioni &ldquo;elementari&rdquo;, risultano sostanzialmente popolari in tutti i paesi e perci&ograve;, per questa via, costituiscono un modello di letteratura nazionale-popolare. Sulla base di una serie assai ricca di considerazioni, G. afferma che il rapporto tra il melodramma italiano e la letteratura popolare anglo-francese (rapporto che, a suo avviso, era di ordine &laquo;storico-popolare&raquo;, cio&egrave; storico-sociale, e non di ordine &laquo;artistico-critico&raquo;, cio&egrave; estetico-idealistico) non risulta sfavorevole al melodramma italiano. Se Verdi, come artista, non va in alcun modo messo a confronto con una figura come quella di Eug&egrave;ne Sue, la sua fortuna popolare invece pu&ograve; essere accostata soltanto a quella dello scrittore francese: G. tiene ferma questa distinzione nel momento stesso in cui accenna agli &laquo;estetizzanti (wagneriani) aristocratici della musica&raquo; (<a href='http://gramscisource.org/quaderno/9/nota/66' target='_blank' class='link-to-note'>ibid.</a>), per i quali Verdi occupava nella storia della musica lo stesso posto che Sue occupava nella storia della letteratura. Deficienza di carattere popolare-nazionale degli intellettuali italiani e, al tempo stesso, popolarit&agrave; del genio musicale di Verdi: &egrave; questo il nesso di problemi che G. interroga criticamente lungo il corso dei Q.</p><h2>PASQUALE VOZA</h2></body></html>