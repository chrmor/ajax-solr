<html><head><title>Gramsci Dictionary: Mosca, Gaetano</title></head><body><h1>Mosca, Gaetano</h1><p> Gaetano Mosca &egrave; citato ripetutamente nei Q, in relazione specialmente al suo concetto di &laquo;classe politica&raquo;. Per G. la classe politica moschiana &laquo;&egrave; da avvicinare al concetto di &eacute;lite del Pareto&raquo;, entrambi tentativi &laquo;di interpretare il fenomeno storico degli intellettuali e la loro funzione nella vita statale e sociale&raquo; (<a href='http://gramscisource.org/quaderno/8/nota/24' target='_blank' class='link-to-note'>Q 8, 24</a>, 956). Dietro alla valenza euristica del concetto di classe politica G. precisa anche la posizione intellettuale dalla quale Mosca trae le sue generalizzazioni, il suo essere portavoce di un preciso strato sociale, quello del personale burocratico e della media e piccola borghesia rurale: &laquo;Un riflesso di questo gruppo si vede nell'attivit&agrave; ideologica degli intellettuali conservatori, di destra. Il libro di Gaetano Mosca Teorica dei governi e governo parlamentare [...] &egrave; esemplare per questo rispetto&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1607). Questi intellettuali producono una letteratura che &egrave; &laquo;conseguenza della caduta della Destra storica, dell'avvento al potere della cos&igrave; detta Sinistra e delle innovazioni &ldquo;di fatto&rdquo; introdotte nel regime costituzionale per avviarlo a una forma di regime parlamentare&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1976). &laquo;Nel 1925 il Mosca aveva mutato punto di vista e prospettive, il suo materiale era sorpassato, tuttavia egli ristamp&ograve; il libro per vanit&agrave; letteraria&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1979). &Egrave; questo un tipico esempio, per G., &laquo;dell'incoscienza e del dilettantismo politico dei liberali nel primo e secondo dopoguerra&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1978). Un altro segno di questo dilettantismo &egrave; la considerazione che hanno del materialismo storico: &laquo;il Mosca inconsapevolmente riflette le discussioni suscitate dal materialismo storico, ma le riflette come il provinciale che &ldquo;sente nell'aria&rdquo; le discussioni che avvengono nella capitale [...] appartiene a quella parte di universitari che [...] non ritengono o non ritenevano degne &ldquo;del metodo&rdquo; le dottrine del materialismo storico&raquo; (<a href='http://gramscisource.org/quaderno/13/nota/6' target='_blank' class='link-to-note'>Q 13, 6</a>, 1565).</p><h2>MICHELE FILIPPINI</h2></body></html>