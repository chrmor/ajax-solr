<html><head><title>Gramsci Dictionary: Prostituzione</title></head><body><h1>Prostituzione</h1><p> &egrave; nel quadro della &laquo;quistione sessuale&raquo; che il problema della prostituzione si pone nei Q. Nell'appunto pi&ugrave; organico sull'argomento (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>) G. osserva come &laquo;ogni crisi di coercizione unilaterale nel campo sessuale porta con s&eacute; uno sfrenamento &ldquo;romantico&rdquo; che pu&ograve; essere aggravato dall'abolizione della prostituzione legale ed organizzata&raquo;. Che cosa significhi in questo caso &laquo;unilaterale&raquo; lo si evince dal capoverso precedente, in cui si insiste sulla necessit&agrave; della &laquo;formazione di una nuova personalit&agrave; femminile&raquo;, non solo come conquista di un'&laquo;indipendenza rispetto all'uomo&raquo;, ma anche come &laquo;un nuovo modo di concepire se stessa e la sua parte nei rapporti sessuali&raquo;. Prima di aver realizzato una tale rivoluzione &laquo;la quistione sessuale rimarr&agrave; ricca di caratteri morbosi e occorrer&agrave; esser cauti in ogni innovazione legislativa&raquo; (<a href='http://gramscisource.org/quaderno/22/nota/3' target='_blank' class='link-to-note'>ivi</a>, 2149-50). G. considera dunque la prostituzione &ldquo;legale&rdquo; non solo e non tanto come un effetto della &ldquo;repressione degli istinti sessuali&rdquo; connaturata a ogni forma di organizzazione sociale, quanto il sintomo di un'economia sessuale alla cui determinazione le donne non prendono parte, limitandosi a incarnare una serie di funzioni attribuite loro dal &ldquo;maschilismo&rdquo;. Al problema etico-giuridico della prostituzione legale si aggiunge poi, sempre nel Q 22, la questione della &laquo;prostituzione reale&raquo; e della &laquo;mentalit&agrave; di prostituzione&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2169). Queste ultime sono stigmatizzate da G. come faglie all'interno del puritanesimo statunitense e sintomo di uno scollamento tra l'etica delle classi dirigenti maschili e una sorta di autonomizzazione reattiva dell'etica sessuale delle classi superiori femminili (<a href='http://gramscisource.org/quaderno/22/nota/11' target='_blank' class='link-to-note'>ivi</a>, 2164-9), incapaci di rivedere in profondit&agrave; il proprio ruolo nell'economia sessuale. Anche in questo caso la prostituzione &ndash; sebbene &ldquo;allargata&rdquo; &ndash; sembra legata alla difficolt&agrave; e all'esigenza, da parte femminile, di riconfigurare la propria posizione nei rapporti sessuali.</p><h2>LIVIO BONI</h2></body></html>