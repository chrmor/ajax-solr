<html><head><title>Gramsci Dictionary: Ritmo del pensiero</title></head><body><h1>Ritmo del pensiero</h1><p> L'espressione compare in <a href='http://gramscisource.org/quaderno/4/nota/1' target='_blank' class='link-to-note'>Q 4, 1</a> e, con la significativa integrazione &laquo;in isviluppo&raquo;, nella riscrittura di <a href='http://gramscisource.org/quaderno/16/nota/2' target='_blank' class='link-to-note'>Q 16, 2</a>, intitolata Quistioni di metodo, in cui G. si interroga circa lo studio di &laquo;una concezione del mondo che dal suo fondatore non &egrave; stata mai esposta sistematicamente&raquo;. Occorre, in tal caso, &laquo;preliminarmente un lavoro filologico&raquo; che restituisca &laquo;il processo di sviluppo intellettuale del pensatore&raquo;. L'attenzione allo svolgimento processuale del pensiero consente di individuare gli elementi &laquo;&ldquo;permanenti&rdquo;&raquo; rispetto ai singoli scritti e l'originalit&agrave; rispetto &laquo;al &ldquo;materiale&rdquo; precedentemente studiato&raquo;: dunque, la &laquo;ricerca del leit-motiv, del ritmo del pensiero in isviluppo, deve essere pi&ugrave; importante delle singole affermazioni casuali e degli aforismi staccati&raquo; (<a href='http://gramscisource.org/quaderno/16/nota/2' target='_blank' class='link-to-note'>ivi</a>, 1841-2). Attraverso tale questione di metodo G. sembra fornire elementi per una &laquo;filologia vivente&raquo;, sollecitare, implicitamente, questioni di metodo per una lettura anche dei Q come un tentativo dall'esito non sistematico di fondazione: come opera connotata da una costante tensione costruttiva, progettuale e al contempo aperta, antidogmatica. La nota, contenente prima riflessioni metodologiche di carattere generale, poi notazioni esplicitamente riferite al &laquo;fondatore della filosofia della praxis&raquo;, risulta densa di riferimenti anche di carattere autobiografico &ndash; come hanno notato anche Garin (Garin 1997, 41 ss.) e Gerratana (Gerratana 1997, 4-5) &ndash;, ancor pi&ugrave; insistiti, significativamente, nel Testo C. Infatti, dopo aver rilevato come, in generale, sia processuale l'acquisizione di un &laquo;equilibrio critico&raquo; rispetto a una teoria studiata negli anni giovanili con &laquo;&ldquo;eroico furore&rdquo;&raquo;, G. afferma la particolare validit&agrave; della sua avvertenza per un pensatore che &laquo;manca dello spirito di sistema&raquo;, per una &laquo;personalit&agrave; nella quale l'attivit&agrave; teorica e quella pratica sono indissolubilmente intrecciate, di un intelletto in continua creazione e in perpetuo movimento, che sente vigorosamente l'autocritica nel modo pi&ugrave; spietato e conseguente&raquo; (<a href='http://gramscisource.org/quaderno/16/nota/2' target='_blank' class='link-to-note'>Q 16, 2</a>, 1841). Il lemma e la nota appaiono cio&egrave; connotati da una valenza assieme riflessiva e autoriflessiva: il racconto del processo autocritico e dialettico della costruzione di s&eacute; appare indissolubilmente connesso al carattere processuale e dialettico di fondazione e sviluppo (rifondazione) della filosofia della prassi, cos&igrave; come il peculiare rapporto teoria-movimento &egrave;, al contempo, elemento storico-biografico e nodo teorico-politico, questione di metodo per la stessa filosofia della prassi.</p><h2>ELEONORA FORENZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Autobiografia'>Autobiografia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia'>Filosofia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Tecnica del pensare'>Tecnica del pensare</a></body></html>