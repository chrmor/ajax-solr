<html><head><title>Gramsci Dictionary: Cesarismo</title></head><body><h1>Cesarismo</h1><p> Categoria diffusa e dibattuta nella politologia del tempo, nei Q essa &egrave; presente spesso in coppia con &laquo;bonapartismo&raquo; (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 510-1), termine pi&ugrave; tradizionalmente marxista, a indicare in primo luogo l'&laquo;influenza dell'elemento militare&raquo; quando &egrave; anche &laquo;influenza e peso dello strato sociale da cui l'elemento tecnico militare [...] trae specialmente origine&raquo; (<a href='http://gramscisource.org/quaderno/4/nota/66' target='_blank' class='link-to-note'>ibid.</a>; quasi invariato il Testo C: <a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1608). A differenza di &laquo;bonapartismo&raquo;, sempre inteso negativamente, G. sembra dare di &laquo;cesarismo&raquo; uno spettro interpretativo pi&ugrave; vario, anche se la differenza tra i due termini non &egrave; mai esplicitata. Il lemma viene approfondito in due note del <a href='http://gramscisource.org/quaderno/9/nota/133' target='_blank' class='link-to-note'>Q 9, 133</a> e Q 9, 136 &ndash; poi fuse nel Testo C (<a href='http://gramscisource.org/quaderno/13/nota/27' target='_blank' class='link-to-note'>Q 13, 27</a>) &ndash;, intitolate entrambe Il cesarismo (titolo posto dopo il titolo generale di rubrica Machiavelli). Si pu&ograve; dire che &laquo;il cesarismo o bonapartismo esprime una situazione in cui le forze in lotta si equilibrano in modo catastrofico, cio&egrave; si equilibrano in modo che la continuazione della lotta non pu&ograve; concludersi che con la distruzione reciproca&raquo; (<a href='http://gramscisource.org/quaderno/9/nota/133' target='_blank' class='link-to-note'>Q 9, 133</a>, 1194); ma il cesarismo, &laquo;se esprime sempre la soluzione &ldquo;arbitrale&rdquo;, affidata a una grande personalit&agrave;&raquo;, tra due forze equivalenti ormai infiacchite dalla lotta reciproca, &laquo;non ha sempre lo stesso significato storico. Ci pu&ograve; essere un cesarismo progressivo e un cesarismo regressivo&raquo; (<a href='http://gramscisource.org/quaderno/9/nota/133' target='_blank' class='link-to-note'>ibid.</a>). &Egrave; progressivo il cesarismo &laquo;quando il suo intervento aiuta la forza progressiva a trionfare sia pure con certi compromessi limitativi della vittoria; &egrave; regressivo quando il suo intervento aiuta a trionfare la forza regressiva, anche in questo caso con certi compromessi e limitazioni, che per&ograve; hanno un valore, una portata e un significato diversi che non nel caso precedente&raquo; (<a href='http://gramscisource.org/quaderno/9/nota/133' target='_blank' class='link-to-note'>ibid.</a>). Cesare e Napoleone sono per G. esempi di cesarismo progressivo, Napoleone III e Bismarck di cesarismo regressivo. Nel &laquo;mondo moderno&raquo;, precisa G., &laquo;con le sue grandi coalizioni di carattere economico-sindacale e politico di partito, il meccanismo del fenomeno cesarista &egrave; diverso da quello che fu fino a Napoleone III&raquo;. Nell'epoca caratterizzata dal parlamentarismo, il compromesso tipico del cesarismo &egrave; possibile a livello parlamentare, a partire dai governi di coalizione: &laquo;Si pu&ograve; avere &ldquo;soluzione cesarista&rdquo; anche senza un cesare, senza una grande personalit&agrave; &ldquo;eroica&rdquo; e rappresentativa. Il sistema parlamentare ha dato il meccanismo per tali soluzioni di compromesso&raquo; (<a href='http://gramscisource.org/quaderno/9/nota/133' target='_blank' class='link-to-note'>ivi</a>, 1195). E il cesarismo pi&ugrave; che militare &egrave; poliziesco, intendendo la &laquo;polizia in senso largo&raquo;, nel senso &laquo;non solo del servizio statale destinato alla repressione della delinquenza, ma dell'insieme di forze organizzate dallo Stato e dai privati per tutelare il dominio [politico ed economico] della classe dirigente&raquo; (<a href='http://gramscisource.org/quaderno/9/nota/133' target='_blank' class='link-to-note'>ibid.</a>). G. aggiunge che &laquo;la fase catastrofica pu&ograve; annodarsi per deficienza politica [momentanea] della forza dominante tradizionale, e non gi&agrave; per una sua deficienza organica insuperabile necessariamente&raquo; (<a href='http://gramscisource.org/quaderno/9/nota/136' target='_blank' class='link-to-note'>Q 9, 136</a>, 1198): pu&ograve; essere cio&egrave; causata, ad esempio, non da un effettivo equilibrio delle forze fondamentali, ma dal fatto che la forza tradizionalmente dominante &egrave; divisa in fazioni e dunque lascia spazio a quella antagonista, anche se quest'ultima non &egrave; ancora realmente matura per candidarsi seriamente al potere. L'elemento cesaristico interviene allora (fu per G. il caso di Napoleone III) per salvaguardare lo sviluppo storico secondo le direttrici di fondo dell'effettivo sviluppo delle forze fondamentali in campo. Per questo, anche il cesarismo di Napoleone III pu&ograve; essere considerato &laquo;obbiettivamente progressivo, sebbene non come quello di Cesare e di Napoleone I&raquo; (<a href='http://gramscisource.org/quaderno/9/nota/136' target='_blank' class='link-to-note'>ibid.</a>). &Egrave; importante notare non solo che G. si allontana dal giudizio espresso da Marx nel suo celebre Il 18 brumaio di Luigi Bonaparte, ma che queste osservazioni modificano il modello fondato sulla secca dicotomia &laquo;bonapartismo progressivo&raquo;/&laquo;bonapartismo regressivo&raquo;. Qui si ha un bonapartismo &laquo;obbiettivamente&raquo; (relativamente) progressivo, che non sposta in avanti gli equilibri complessivi della societ&agrave; dando vita a un nuovo tipo di Stato, ma garantisce solo il congelamento degli equilibri essenziali gi&agrave; raggiunti: &laquo;Il cesarismo di Cesare e di Napoleone I &egrave; stato, per cos&igrave; dire, di carattere quantitativo-qualitativo, ha cio&egrave; rappresentato la fase storica di passaggio da un tipo di Stato a un altro tipo, un passaggio in cui le innovazioni furono tante quantitativamente e tali, da rappresentare un completo rivolgimento qualitativo. Il cesarismo di Napoleone III fu solo e limitatamente quantitativo; non ci fu passaggio da un tipo di Stato ad un altro tipo, ma solo &ldquo;evoluzione&rdquo; dello stesso tipo, secondo una linea ininterrotta&raquo; (<a href='http://gramscisource.org/quaderno/9/nota/136' target='_blank' class='link-to-note'>ibid.</a>). Altra caratteristica del cesarismo nel mondo moderno consiste nel fatto che &laquo;l'equilibrio a prospettive catastrofiche non si verifica tra forze contrastanti che in ultima analisi po trebbero fondersi e unificarsi, sia pure dopo un processo faticoso e sanguinoso, ma tra forze il cui contrasto &egrave; insanabile storicamente e si approfondisce anzi specialmente coll'avvento di forme cesaree&raquo; (<a href='http://gramscisource.org/quaderno/9/nota/136' target='_blank' class='link-to-note'>ibid.</a>): la lotta tra borghesia e proletariato pare all'autore tale da non contemplare la possibilit&agrave; di un compromesso duraturo. Un'altra nota nel cui titolo compare la categoria di cesarismo &egrave; un Testo B, <a href='http://gramscisource.org/quaderno/14/nota/23' target='_blank' class='link-to-note'>Q 14, 23</a>, intitolato Machiavelli. Cesarismo ed equilibrio &laquo;catastrofico&raquo; delle forze politico-sociali. G. complica il quadro di comprensione dei fenomeni cesaristici notando come sarebbe errato credere che &laquo;tutto il nuovo fenomeno storico sia dovuto all'equilibrio delle forze &ldquo;fondamentali&rdquo;; occorre anche vedere i rapporti che intercorrono tra i gruppi principali (di vario genere, sociale-economico e tecnico-economico) delle classi fondamentali e le forze ausiliarie guidate o sottoposte all'influenza egemonica. Cos&igrave; non si comprenderebbe il colpo di Stato del 2 dicembre senza studiare la funzione dei gruppi militari e dei contadini francesi&raquo; (<a href='http://gramscisource.org/quaderno/14/nota/23' target='_blank' class='link-to-note'>Q 14, 23</a>, 1680-1). Anche &laquo;l'affare Dreyfus&raquo; rientra nella casistica storica del cesarismo, come esempio di cesarismo mancato, di movimento che ha impedito lo sbocco cesaristico che si stava preparando: &laquo;sono elementi dello stesso blocco sociale dominante che sventano il cesarismo della parte pi&ugrave; reazionaria del blocco stesso&raquo;, appoggiandosi a frazioni e ceti delle classi subalterne (<a href='http://gramscisource.org/quaderno/14/nota/23' target='_blank' class='link-to-note'>ibid.</a>). Infine, Cesare e il cesarismo &egrave; il titolo di <a href='http://gramscisource.org/quaderno/17/nota/21' target='_blank' class='link-to-note'>Q 17, 21</a>, ma la &ldquo;rubrica&rdquo; in cui rientra non &egrave; pi&ugrave; Machiavelli, bens&igrave; Argomenti di cultura: &laquo;La teoria del cesarismo, che oggi predomina [...] &egrave; stata immessa nel linguaggio politico da Napoleone III, il quale non fu certo un grande storico o filosofo o teorico della politica. &Egrave; certo che nella storia romana la figura di Cesare non &egrave; caratterizzata solo o principalmente dal &ldquo;cesarismo&rdquo; in questo senso stretto&raquo; (<a href='http://gramscisource.org/quaderno/17/nota/21' target='_blank' class='link-to-note'>ivi</a>, 1924). G. prosegue la nota con una sua valutazione della funzione e del ruolo di Giulio Cesare.</p><h2>GUIDO LIGUORI</h2></body></html>