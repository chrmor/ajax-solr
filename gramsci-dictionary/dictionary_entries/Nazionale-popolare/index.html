<html><head><title>Gramsci Dictionary: Nazionale-popolare</title></head><body><p> Le prime occorrenze del lemma nei Q nascono come diretta espansione aggettivale dell'espressione &laquo;popolo-nazione&raquo;. L'abbinamento dei due aggettivi rappresenta un'&laquo;antitesi strategica nella battaglia contro la perversione storica dei concetti di &ldquo;nazione&rdquo; e di &ldquo;popolo&rdquo;&raquo; (Sanguineti 1987, XXIII), cio&egrave; contro i miti retorici che essi, presi singolarmente, rappresentano. &laquo;Osservare il fatto che in molte lingue &ldquo;nazionale&rdquo; e &ldquo;popolare&rdquo; sono quasi sinonimi (in russo, in tedesco &ldquo;volkisch&rdquo; ha quasi un significato [ancora] pi&ugrave; intimo, di razza, nelle lingue slave in genere; in francese ha il significato stesso, ma gi&agrave; pi&ugrave; elaborato politicamente, legato cio&egrave; al concetto di &ldquo;sovranit&agrave;&rdquo;; sovranit&agrave; nazionale e sovranit&agrave; popolare hanno valore uguale o l'hanno avuto)&raquo; (<a href='http://gramscisource.org/quaderno/3/nota/64' target='_blank' class='link-to-note'>Q 3, 64</a>, 343). &laquo;In Italia il termine &ldquo;nazionale&rdquo; ha un significato molto ristretto ideologicamente e in ogni caso non coincide con &ldquo;popolare&rdquo;, perch&eacute; in Italia gli intellettuali sono lontani dal popolo, cio&egrave; dalla &ldquo;nazione&rdquo; e sono invece legati a una tradizione di casta, che non &egrave; mai stata rotta da un forte movimento politico popolare o nazionale dal basso&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2116). &ldquo;Popolare-nazionale&rdquo; &egrave; quindi il carattere mancato e mancante alla cultura e alla letteratura italiane a causa del distacco tra gli intellettuali tradizionali e le masse popolari che ha contraddistinto la storia dell'Italia. La letteratura italiana &egrave; per G. largamente frutto di una sostanziale incapacit&agrave; degli intellettuali di farsi portatori delle istanze popolari e di una loro estraneit&agrave; ad esse: se in altre nazioni, come la Francia, infatti, la letteratura ha saputo esprimere un alto grado di identificazione nazionale, patrimonio di tutti gli strati della popolazione, ci&ograve; &egrave; stato dovuto essenzialmente alla capacit&agrave; di intellettuali e popolo di sentirsi partecipi di un processo comune, entro il quale era stato possibile maturare contemporaneamente tanto lo spirito nazionale quanto l'appartenenza di classe. Il tema della diffusione della letteratura popolare e d'appendice straniera in Italia e della mancanza di una letteratura popolare italiana affligge particolarmente G., che lungo l'intero arco del suo lavoro carcerario riflette sul punto, proponendo frequentemente nei Q esemplificazioni dell'estraneit&agrave; degli intellettuali alla realt&agrave; del popolo, anche rispetto ad autori correntemente considerati invece interpreti di essa. Ma se nella lista degli argomenti principali compilata all'inizio del Q 1 G. non nomina direttamente il problema del nazionale-popolare, nella riformulazione delle priorit&agrave; che egli compie nel Q 8, al momento di iniziare a stendere i &ldquo;quaderni speciali&rdquo;, la questione ha raggiunto una tale autonomia concettuale dall'iniziale legame col tema del brescianesimo da rendere necessaria una sua nominazione esplicita nel nuovo elenco: &laquo;Reazione all'assenza di un carattere popolare-nazionale della cultura in Italia: i futuristi&raquo; (<a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935). Al di l&agrave; del ragionamento gramsciano sul futurismo, due dati sono importanti da considerare: la stretta connessione dell'argomento al cosmopolitismo, nominato immediatamente prima, e l'utilizzo dell'espressione aggettivale doppia nell'ordine che G. mostra di preferire spesso negli usi letterari del lemma. Tuttavia, nel Q 21, un &ldquo;quaderno speciale&rdquo; sulla letteratura popolare, G. sceglie di proporre una definizione compiuta del &ldquo;Concetto di nazionale-popolare&rdquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2116), canonizzando l'ordine invertito dei due termini. &egrave; una sofferta e poco fruttuosa ricerca quella che G. tenta, lungo l'arco di una plurisecolare tradizione letteraria nazionale, di elementi, di autori, di movimenti letterari che si possano almeno in parte confrontare con quelli francesi, i quali rappresentano un vero e proprio punto di riferimento per questo aspetto del ragionamento. Ma nazionale-popolare &egrave; un lemma destinato fino alla fine a esprimere una mancanza, un'assenza. Il distacco fra scrittori e popolo inizia con la letteratura medesima e la attraversa in alcuni dei suoi momenti pi&ugrave; importanti. Il Cinquecento appare segnato da un &laquo;doppio filone [...]: uno veramente nazionale-popolare (nei dialetti, ma anche in latino) legato alla novellistica precedente, espressione della borghesia, e l'altro aulico, cortigiano, anazionale, che per&ograve; &egrave; portato sugli scudi dai retori&raquo; (<a href='http://gramscisource.org/quaderno/5/nota/104' target='_blank' class='link-to-note'>Q 5, 104</a>, 633). Riprendendo un discorso di Angelo Gatti, G. nota che in Italia fioriscono libri come il Galateo, mentre mancano opere di moralisti del tipo di quelli francesi, perch&eacute; mentre l'intellettuale &laquo;italiano studia come &ldquo;dominare&rdquo;, come essere pi&ugrave; forte, pi&ugrave; abile, pi&ugrave; furbo; il francese come &ldquo;dirigere&rdquo; e quindi come &ldquo;comprendere&rdquo;, per influenzare e ottenere un &ldquo;consenso spontaneo e attivo&rdquo;&raquo; (<a href='http://gramscisource.org/quaderno/15/nota/14' target='_blank' class='link-to-note'>Q 15, 14</a>, 1771). Anche le accademie rispondono alla stessa logica castale; vi &egrave; in Italia una &laquo;disgregazione degli intellettuali in combriccole&raquo; (<a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030) che &egrave; in fondo causa e conseguenza insieme della disgregazione della &laquo;vita popolare-nazionale&raquo; (<a href='http://gramscisource.org/quaderno/8/nota/145' target='_blank' class='link-to-note'>ibid.</a>). Gli stessi scrittori, del resto, sono tutti di provenienza non popolare, e quando occasionalmente il ceto popolare ne esprime qualcuno, questi viene particolarmente apprezzato per la sua capacit&agrave; di sollevarsi e separarsi dal popolo. Nell'argomentazione gramsciana dei fatti letterari &egrave; sempre presente come elemento di complicazione l'idealismo. Le antinomie tra &laquo;spiriti eletti&raquo; e &laquo;nazione&raquo; (<a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030), tra &laquo;letteratura artistica&raquo; e &laquo;letteratura popolare&raquo;, tra &laquo;bello&raquo; e &laquo;interessante&raquo; (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 586), ne risultano spesso contrassegnate, talora con accenti affannosi. In realt&agrave; G. sia sul versante della ricerca storica nel passato sia su quello dell'auspicio per il futuro non pensa a una letteratura nazionale-popolare che si configuri come volgarizzamento pedagogico o come rinunzia alla dimensione alta della cultura (come invece &egrave; apparso per i lunghi decenni in cui l'espressione gramsciana &egrave; stata conosciuta e diffusa nella nota versione errata di &ldquo;nazional-popolare&rdquo;, mai usata da G.), e lo dimostra proponendo i classici greci e Shakespeare come esempi di autori nazionali-popolari; ma al tempo stesso non riesce a stabilire margini certi, che impediscano al piano estetico, a quello storico-critico e a quello politico di sovrapporre le rispettive categorie, analitiche o definitorie che siano. Non &egrave; un caso che egli si ponga in allarme fin dall'inizio, e che lo faccia usando la prima persona, consapevole dei rischi che un simile campo d'indagine avrebbe comportato per un intellettuale della sua formazione: &laquo;Nella mia trattazione dovr&ograve; evitare di apparire impeciato di tendenze moralistiche di tipo Tolstoi e anche di tipo Shaw. Per me si tratta di una ricerca di storia della cultura, non di critica artistica, altro che indirettamente (dimostrare che non io domando un contenuto morale &ldquo;estrinseco&rdquo;, ma gli autori esaminati introducono un contenuto morale estrinseco, cio&egrave; fanno della propaganda e non dell'arte): fissare non perch&eacute; un libro &egrave; &ldquo;bello&rdquo;, ma perch&eacute; esso &egrave; &ldquo;letto&rdquo;, &egrave; &ldquo;popolare&rdquo;, &ldquo;ricercato&rdquo;&raquo; (<a href='http://gramscisource.org/quaderno/3/nota/151' target='_blank' class='link-to-note'>Q 3, 151</a>, 405). La mancanza di una letteratura nazionale-popolare italiana induce la circostanza che in Italia il popolo &laquo;subisce l'egemonia intellettuale e morale degli intellettuali stranieri, che esso si sente legato pi&ugrave; agli intellettuali stranieri che a quelli &ldquo;paesani&rdquo;, cio&egrave; che non esiste nel paese un blocco nazionale intellettuale e morale, n&eacute; gerarchico e tantomeno egualitario. [...]. La questione deve essere estesa a tutta la cultura nazionale-popolare e non ristretta alla sola letteratura narrativa: le stesse cose si devono dire del teatro, della letteratura scientifica in generale (scienze della natura, storia ecc.)&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2117). E naturalmente anche della lingua, che se in Francia esprime una vera e propria &laquo;concezione del mondo, come base elementare popolare nazionale dell'unit&agrave; della civilt&agrave;&raquo; (<a href='http://gramscisource.org/quaderno/3/nota/145' target='_blank' class='link-to-note'>Q 3, 145</a>, 401), in Italia &egrave; stata impostata come &ldquo;questione&rdquo; in termini unitari allo stesso modo della questione territoriale, e perfino un autore come Alessandro Manzoni &egrave; caduto nell'errore di non considerare che tale impostazione non dal basso avrebbe fatto della lingua nazionale un fatto &ldquo;esterno&rdquo; al popolo-nazione (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2118). La lingua, tuttavia, ha una posizione molto particolare rispetto al nazionale-popolare, perch&eacute; l'espressione verbale, in confronto ai linguaggi (tecniche) delle arti diverse dalla letteratura, come la musica o la pittura, &laquo;ha un carattere strettamente nazionale-popolare-culturale&raquo; (<a href='http://gramscisource.org/quaderno/9/nota/132' target='_blank' class='link-to-note'>Q 9, 132</a>, 1193). G. riprende l'argomento in pi&ugrave; note sparse per diversi quaderni, principalmente Q 13 e Q 23, e perci&ograve; attribuisce ad esso uno statuto speciale rispetto alla definizione identitaria di una civilt&agrave;, la riconosce come un vero e proprio ordine di grandezza culturale, al di sotto del quale non si d&agrave; realmente &ldquo;traducibilit&agrave;&rdquo; reciproca con altre culture. La qualit&agrave; potenziale riconosciuta alla cultura, di formare e di esprimere la maturit&agrave; di una nazione, il suo grado di progresso, pone al centro il problema del Risorgimento, del ruolo degli intellettuali in quella stagione, e l'incompiutezza, perfino, del processo rispetto alle sue potenzialit&agrave;. L'ideale unitario si era andato costruendo retoricamente, &laquo;sebbene occorra osservare che nel tempo suo questa retorica avesse un'efficienza pratica attuale e quindi fosse &ldquo;realistica&rdquo;&raquo; (<a href='http://gramscisource.org/quaderno/8/nota/3' target='_blank' class='link-to-note'>Q 8, 3</a>, 938). I Sepolcri di Ugo Foscolo erano stati &laquo;la maggiore &ldquo;fonte&rdquo; della tradizione culturale retorica che vede nei monumenti un motivo di esaltazione delle glorie nazionali. La &ldquo;nazione&rdquo; non &egrave; il popolo, o il passato che continua nel &ldquo;popolo&rdquo;, ma &egrave; invece l'insieme delle cose materiali che ricordano il passato&raquo; (<a href='http://gramscisource.org/quaderno/5/nota/32' target='_blank' class='link-to-note'>Q 5, 32</a>, 569). Intesa in questo modo, la costruzione della nazione riproduceva e raggrumava i limiti che ne avevano tardato fino ad allora la realizzazione rispetto alle altre dell'Europa e si fondava sull'inveramento di una &laquo;&ldquo;biografia&rdquo; nazionale&raquo; (<a href='http://gramscisource.org/quaderno/19/nota/50' target='_blank' class='link-to-note'>Q 19, 50</a>, 2069) che faceva da secoli coincidere il desiderio di uno Stato italiano con la sua esistenza, nella mediazione degli intellettuali. Se Gioberti e Mazzini rappresentavano i due poli della visione dell'unit&agrave; d'Italia, Gioberti senza dubbio offriva agli intellettuali una filosofia pi&ugrave; concretamente nazionale e capace di dare dignit&agrave; nuova, anche sul piano dei rapporti internazionali, al pensiero italiano (<a href='http://gramscisource.org/quaderno/19/nota/27' target='_blank' class='link-to-note'>Q 19, 27</a>, 2046). Egli, inoltre, sentiva, se pur vagamente, il concetto del &laquo;&ldquo;popolare-nazionale&rdquo; giacobino, dell'egemonia politica, cio&egrave; dell'alleanza tra borghesi-intellettuali [ingegno] e il popolo [...] Nel Rinnovamento (Parte II, capitolo &ldquo;Degli scrittori&rdquo;) scrive: &ldquo;...Una letteratura non pu&ograve; essere nazionale se non &egrave; popolare; perch&eacute;, se bene sia di pochi il crearla, universale dee esserne l'uso e il godimento&rdquo;&raquo; (<a href='http://gramscisource.org/quaderno/17/nota/9' target='_blank' class='link-to-note'>Q 17, 9</a>, 1914-5). Dunque, se pure &egrave; vero che i partiti durante il Risorgimento non hanno avuto una reale funzione unificante del popolo-nazione (<a href='http://gramscisource.org/quaderno/15/nota/25' target='_blank' class='link-to-note'>Q 15, 25</a>, 1782), il partito moderato, grazie a Gioberti, &egrave; riuscito a proporre e a rendere egemonica la sua soluzione formale al problema nazionale-popolare come contemperamento di conservazione e innovazione, come &laquo;&ldquo;classicit&agrave; nazionale&rdquo;&raquo; (<a href='http://gramscisource.org/quaderno/8/nota/30' target='_blank' class='link-to-note'>Q 8, 30</a>, 959); naturalmente a tutto svantaggio di ogni possibilit&agrave; di saldatura tra il movimento dei contadini e delle masse (che esprimevano un mazzinianesimo fideistico) e le &eacute;lite dirigenti, che invece andavano separandosi sempre pi&ugrave; dal popolo via via che lo unificavano territorialmente attraverso le annessioni al Piemonte. La cultura cattolica, d'altro canto, di cui Gioberti era espressione, nonostante la diffusione cos&igrave; vasta nei ceti popolari, non era mai stata portatrice di reali elementi unificanti nazionali-popolari, e semmai, addirittura, nel Risorgimento aveva avuto un ruolo antinazionale-popolare. Di una &laquo;&ldquo;chiesa nazionale&rdquo;&raquo; italiana, infatti, non si pu&ograve; parlare, per G., ma di &laquo;cosmopolitismo religioso [...]. Distacco tra scienza e vita, tra religione e vita popolare, tra filosofia e religione; i drammi individuali di Giordano Bruno ecc. sono del pensiero europeo e non italiano&raquo; (<a href='http://gramscisource.org/quaderno/9/nota/55' target='_blank' class='link-to-note'>Q 9, 55</a>, 1130). Sebbene G. lavori alla ricerca di nomi che nella sua contemporaneit&agrave; abbiano espresso o tentato di esprimere il senso nazionale-popolare in letteratura, o la preoccupazione verso questo limite della cultura italiana che ormai iniziava ad apparire evidente, a suo avviso, anche alla critica tradizionale (<a href='http://gramscisource.org/quaderno/14/nota/35' target='_blank' class='link-to-note'>Q 14, 35</a>, 1692), egli tuttavia propone solo spunti molto parziali, anche in ragione della propria sostanziale misconoscenza della letteratura contemporanea, ammessa apertamente in una lettera. Al di l&agrave; del magistero di Francesco De Sanctis, pi&ugrave; remoto, ma denso di intenzioni nazionali-popolari (<a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2185 e <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2197) e perci&ograve; caro a G., egli riconosce in Giuseppe Cesare Abba un autore nazionale-popolare, almeno nel senso che la sua scrittura di guerra, come quella del vociano Giani Stuparich (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>), rappresenta il senso di una vicenda di massa, mostra come la guerra sia stata per gli italiani un momento di intensa vita collettiva. E proprio questo tipo di situazioni, come le guerre, appunto, o le elezioni, sono, ad avviso di G., quelle in cui &egrave; possibile assistere alla germinazione di una coscienza nazionale-popolare, se l'atteggiamento tenuto dagli intellettuali, per&ograve;, crea le condizioni favorevoli a ci&ograve; (<a href='http://gramscisource.org/quaderno/9/nota/103' target='_blank' class='link-to-note'>Q 9, 103</a>, 1166). La storia si fa con i se.  Sono gli intellettuali, insomma, a mancare in Italia, anche nella contemporaneit&agrave;, di quel senso autocritico che invece nell'America fordista permette la creazione e il successo di personaggi come Babbitt (<a href='http://gramscisource.org/quaderno/5/nota/105' target='_blank' class='link-to-note'>Q 5, 105</a>, 634). Sono gli intellettuali, insomma, a non comprendere la necessit&agrave; di mutarsi da &ldquo;tradizionali&rdquo; in &ldquo;organici&rdquo;, a non voler mettere in discussione la loro relazione &ldquo;benevola&rdquo; e paternalistica, manzonianamente, nei confronti degli &laquo;&ldquo;umili&rdquo;&raquo; (<a href='http://gramscisource.org/quaderno/7/nota/50' target='_blank' class='link-to-note'>Q 7, 50</a>, 896). &Egrave; questo anche l'atteggiamento di Croce che, massimo esponente dell'intellettualit&agrave; tradizionale, di provenienza nazionale ma di respiro cosmopolita, mostra un atteggiamento di tale genere nei confronti del senso comune, in rapporto alla filosofia. Ma &laquo;questo atteggiamento del Croce verso il senso comune non ha portato ad una concezione della cultura feconda dal punto di vista nazionale-popolare, cio&egrave; ad una concezione pi&ugrave; concretamente storicistica della filosofia, ci&ograve; che del resto pu&ograve; avvenire solo nella filosofia della praxis&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1399). Croce, infatti, si comporta verso la filosofia della praxis come l'uomo del Rinascimento nei confronti della Riforma protestante, cio&egrave; non raccoglie pariteticamente le spinte riformatrici e rivoluzionarie che provengono dal basso, ma vuole riassorbirle paternalisticamente allo scopo di relegarle in uno spazio di immobilismo subalterno e non conflittuale (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293; v. anche <a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030). Riforma e Rinascimento, bassa cultura e alta cultura, devono per G. essere in una relazione di scambio, di organica reciproca necessit&agrave;. La questione, si vede bene, &egrave; tutta politica, &egrave; appunto la &laquo;quistione politica degli intellettuali&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1386). Il pi&ugrave; profondo significato del nazionale-popolare, infatti, va cercato nelle note in cui G. lo identifica con il problema della coscienza dello Stato, a proposito soprattutto del Principe e di Machiavelli. &laquo;Nessuna azione di massa &egrave; possibile se la massa stessa non &egrave; convinta dei fini che vuole raggiungere e dei metodi da applicare&raquo;, aveva gi&agrave; scritto G. in Alcuni temi della quistione meridionale (QM 144). La volont&agrave; collettiva &egrave; dunque un elemento imprescindibile per un processo cos&igrave; complesso come quello della formazione dello Stato, se inteso in senso storico e concreto e non come assoluto astratto. Nella storia dell'Italia non &egrave; si lavorato da parte degli intellettuali per superare la separatezza tra i &ldquo;migliori&rdquo; e il popolo, anzi si &egrave; favorita una visione nella quale l'eroe, il volontario della patria, fossero esaltati (<a href='http://gramscisource.org/quaderno/19/nota/11' target='_blank' class='link-to-note'>Q 19, 11</a>, 1999). &laquo;Un deserto con un gruppo di alte palme &egrave; sempre un deserto; anzi &egrave; proprio del deserto avere delle piccole oasi con gruppi di alte palme&raquo; (<a href='http://gramscisource.org/quaderno/6/nota/170' target='_blank' class='link-to-note'>Q 6, 170</a>, 821). Il progressivo superamento dell'influenza leninista si dispiega in G. pienamente nella nozione di volont&agrave; collettiva nazionale-popolare intesa come necessit&agrave; di irruzione simultanea delle diverse componenti della societ&agrave;, urbana e contadina, nella vita politica (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560), e si dispiega anche in certe formulazioni non dogmatiche del concetto di &ldquo;spirito statale&rdquo;, visto come legame fra le generazioni, come solidariet&agrave; con gli uomini vecchissimi e con i bambini (<a href='http://gramscisource.org/quaderno/15/nota/4' target='_blank' class='link-to-note'>Q 15, 4</a>, 1754). &laquo;Il moderno Principe deve e non pu&ograve; non essere il banditore e l'organizzatore di una riforma intellettuale e morale, ci&ograve; che poi significa creare il terreno per un ulteriore sviluppo della volont&agrave; collettiva nazionale-popolare verso il compimento di una forma superiore e totale di civilt&agrave; moderna&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560).</p></body></html>