<html><head><title>Gramsci Dictionary: Teologia</title></head><body><h1>Teologia</h1><p> Nei Q &laquo;teologia&raquo; viene associata a &laquo;metafisica&raquo;, &laquo;trascendenza&raquo;, e indica il mondo premoderno: solo con l'affermarsi del metodo sperimentale &laquo;inizia il processo di dissoluzione della teologia e della metafisica, e di sviluppo del pensiero moderno, il cui coronamento &egrave; nella filosofia della praxis&raquo; (<a href='http://gramscisource.org/quaderno/11/nota/34' target='_blank' class='link-to-note'>Q 11, 34</a>, 1449). Nonostante ci&ograve;, il mondo non si &egrave; liberato totalmente della teologia, perch&eacute; persistono teorie che rieditano la sua modalit&agrave; sotto altre spoglie. La &laquo;speculazione&raquo; ha introdotto una trascendenza di nuovo tipo (<a href='http://gramscisource.org/quaderno/11/nota/51' target='_blank' class='link-to-note'>Q 11, 51</a>, 1476-7). La filosofia di Croce ne &egrave; esempio, bench&eacute; egli dica di aver &laquo;cercato di espungere dalla sua filosofia ogni traccia e residuo di trascendenza e di teologia e quindi di metafisica, intesa nel senso tradizionale&raquo; (<a href='http://gramscisource.org/quaderno/10a/nota/8' target='_blank' class='link-to-note'>Q 10 I, 8</a>, 1225). Se positiva &egrave; stata &laquo;la sua lotta contro la trascendenza e la teologia&raquo;, la sua filosofia rimane &laquo;&ldquo;speculativa&rdquo; e in ci&ograve; non &egrave; solo una traccia di trascendenza e di teologia, ma &egrave; tutta la trascendenza e la teologia, appena liberate dalla pi&ugrave; grossolana scorza mitologica&raquo; (<a href='http://gramscisource.org/quaderno/10a/nota/8' target='_blank' class='link-to-note'>ibid.</a>). Croce &egrave; giunto ad affermare che la sua critica alla filosofia della praxis &egrave; connessa a questa &laquo;preoccupazione antimetafisica e antiteologica, in quanto la filosofia della praxis sarebbe teologizzante e il concetto di &ldquo;struttura&rdquo; non sarebbe che la ripresentazione ingenua del concetto di un &ldquo;dio ascoso&rdquo;&raquo; (<a href='http://gramscisource.org/quaderno/10a/nota/8' target='_blank' class='link-to-note'>ibid.</a>). In realt&agrave; essa &laquo;deriva certamente dalla concezione immanentistica&raquo;, ma &laquo;liberata da ogni residuo di trascendenza e di teologia&raquo;, mentre &laquo;lo storicismo idealistico crociano rimane ancora nella fase teologico-speculativa&raquo; (<a href='http://gramscisource.org/quaderno/10a/nota/8' target='_blank' class='link-to-note'>ivi</a>, 1226). G. accosta la teologia a una certa concezione dell'economia, chiedendosi &laquo;se l'economia pura sia una scienza [...] Anche la teologia parte da una certa serie di ipotesi e quindi costruisce su di esse tutto un massiccio edifizio dottrinale saldamente coerente e rigorosamente dedotto. Ma la teologia &egrave; perci&ograve; una scienza?&raquo; (<a href='http://gramscisource.org/quaderno/10b/nota/32' target='_blank' class='link-to-note'>Q 10 II, 32</a>, 1277).</p><h2>GIOVANNI SEMERARO</h2></body></html>