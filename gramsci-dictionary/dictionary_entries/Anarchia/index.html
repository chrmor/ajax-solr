<html><head><title>Gramsci Dictionary: Anarchia</title></head><body><h1>Anarchia</h1><p> Nel &ldquo;biennio rosso&rdquo; 1919-1920 sull'&ldquo;Ordine Nuovo&rdquo; G. aveva ripetutamente polemizzato con anarchici e libertari, rivendicando la positivit&agrave; del ruolo dello Stato nella costruzione teorica e pratica del socialismo, e aveva ripetutamente criticato l'&laquo;anarchia&raquo; come utopia contigua al liberalismo (Lo Stato e il socialismo, 28 giugno-5 luglio 1919, in ON 116), dottrina disorganica ed eclettica (Socialisti e anarchici, 20-27 settembre 1919, in ON 215 ss.), movimento di carattere massonico perch&eacute; basato sull'amicizia e sul prestigio personale invece che sulla disciplina politica che nasce dalla discussione razionale dei problemi (Soviet e consigli di fabbrica, 3-10 aprile 1920, in ON 495-6), &laquo;concezione sovversiva elementare&raquo; delle classi oppresse ma anche vero modo d'essere della borghesia (Discorso agli anarchici, 3-10 aprile 1920, in ON 487 ss.). E cos&igrave; via. Negli scritti carcerari G. non parla dell'anarchia intesa come ideologia politica. Egli certo continua a seguire il fenomeno (&laquo;E non lasciarsi illudere dalle parole o dal passato: &egrave; certo per esempio che i &ldquo;nichilisti&rdquo; russi sono da considerarsi partito di centro, e cos&igrave; perfino gli &ldquo;anarchici&rdquo; moderni&raquo;: <a href='http://gramscisource.org/quaderno/14/nota/3' target='_blank' class='link-to-note'>Q 14, 3</a>, 1657). Ma i pochi cenni a esso sono perlopi&ugrave; indiretti, derivanti dalla trascrizione di testi altrui, come nel caso del brano trascritto da una lettera di Riccardo Bacchelli sul suo romanzo Il diavolo al Pontelungo (<a href='http://gramscisource.org/quaderno/3/nota/8' target='_blank' class='link-to-note'>Q 3, 8</a>, 293-4 e il relativo Testo C: <a href='http://gramscisource.org/quaderno/23/nota/33' target='_blank' class='link-to-note'>Q 23, 33</a>, 2226-8). Per il resto &laquo;anarchia&raquo; appare come sinonimo di disordine di una situazione politica e ideologica: &laquo;anarchia feudale&raquo;, ad esempio (<a href='http://gramscisource.org/quaderno/1/nota/10' target='_blank' class='link-to-note'>Q 1, 10</a>, 9; ma gli esempi sono molti), o &laquo;anarchia giudaica&raquo; o &laquo;cristiana&raquo; (<a href='http://gramscisource.org/quaderno/1/nota/106' target='_blank' class='link-to-note'>Q 1, 106</a>, 97); ma anche anarchia &laquo;morale&raquo; (<a href='http://gramscisource.org/quaderno/1/nota/106' target='_blank' class='link-to-note'>ibid.</a>), &laquo;sentimentale&raquo; (<a href='http://gramscisource.org/quaderno/3/nota/3' target='_blank' class='link-to-note'>Q 3, 3</a>, 287) ecc. Accenni pi&ugrave; interessanti sono riscontrabili nella discussione di alcune tesi di Michels. Scrive G.: &laquo;i &ldquo;movimenti&rdquo; antiautoritari, anarchici, sindacalisti-anarchici, diventano &ldquo;partito&rdquo; perch&eacute; l'aggruppamento avviene intorno a personalit&agrave; &ldquo;irresponsabili&rdquo; organizzativamente, in un certo senso &ldquo;cari smatiche&rdquo;&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 234). Le espressioni &laquo;sindacalisti anarchici&raquo;, &laquo;sindacalismo anarchico&raquo;, &laquo;tendenza politica anarchicosindacalista&raquo; o formulazioni simili, che ricorrono pi&ugrave; volte (ad esempio <a href='http://gramscisource.org/quaderno/3/nota/5' target='_blank' class='link-to-note'>Q 3, 5</a>, 291 e <a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 329) rimandano al cosiddetto anarcosindacalismo di ispirazione soreliana, che G. discute teoricamente nei Q come &laquo;sindacalismo teorico&raquo; (ad esempio <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 460).</p><h2>GUIDO LIGUORI</h2></body></html>