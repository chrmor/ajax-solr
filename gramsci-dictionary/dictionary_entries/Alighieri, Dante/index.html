<html><head><title>Gramsci Dictionary: Alighieri, Dante</title></head><body><h1>Alighieri, Dante</h1><p> Se la maturazione del pensiero filosofico-politico di G. e la messa a punto di una strumentazione critico-analitica finalizzata all'esercizio della guida politica passano, lungo tutto l'arco dei Q, attraverso il confronto e il rovesciamento delle categorie crociane, gli appunti sul canto X dell'Inferno contenuti nel Q 4 costituiscono un'interessante occasione per cimentarsi con la ben nota distinzione fra &ldquo;poesia&rdquo; e &ldquo;struttura&rdquo;, elaborata da Croce nei volumi laterziani La poesia di Dante del 1921 e Poesia e non poesia del 1923. Entrambi i saggi fanno parte, insieme con il Dante, Farinata, Cavalcanti del giornalista Vincenzo Morello, detto Rastignac (Mondadori, Milano 1927), di una serie di opere richieste alla cognata Tania nella lettera del 17 dicembre 1928 (LC 227), il che dimostra che l'intenzione di sottoporre al vaglio l'estetica crociana nasce gi&agrave; con un preciso riferimento applicativo al canto X e che essa &egrave; ben formata nella mente di G. molto prima del 1930, anno a cui si possono far risalire le prime pagine del Q 4. Addirittura la richiesta di &laquo;una Divina Commedia di pochi soldi&raquo; compare gi&agrave; nella famosa lettera dell'autunno 1926 indirizzata alla &laquo;Gentilissima signora&raquo; Clara Passarge, sua padrona di casa a Roma (LC 3): un'epistola mai recapitata perch&eacute; sequestrata dalla polizia e allegata agli atti processuali presso il Tribunale speciale. Gi&agrave; il 26 agosto 1929, ricordando a Tatiana di fargli tenere il saggio di Morello (nella speranza ch'esso possa informarlo sul pi&ugrave; recente dibattito critico), le annuncia di aver &laquo;fatto una piccola scoperta che [...] verrebbe a correggere in parte una tesi troppo assoluta di B. Croce sulla Divina Commedia&raquo; (LC 280); il nucleo di questa intuizione vi &egrave; gi&agrave; compendiato nel confronto fra l'espressione della dannazione nell'episodio degli eretici e l'estetica classica del dolore, cos&igrave; com'&egrave; attestata nel ciclo delle pitture pompeiane. &Egrave; evidente che le osservazioni che G. si appresta a elaborare trovano il proprio humus nei corsi universitari torinesi di Letteratura italiana e Storia dell'arte, rispettivamente tenuti da Umberto Cosmo e Pietro Toesca, come confermer&agrave; la lettera del 20 settembre 1931, in cui trasmette alla cognata lo schema degli appunti stesi, al fine di sottoporli al giudizio di Cosmo (LC 465): la lettera &egrave; da considerarsi il terminus ante quem di gran parte delle note sul canto X (Q 4, 78 - <a href='http://gramscisource.org/quaderno/4/nota/85' target='_blank' class='link-to-note'>Q 4, 85</a>), stante l'abitudine, altrove documentata (v. LC 536-8, a Tania, 22 febbraio 1932), di inviare ai propri interlocutori un sommario razionale solo dopo aver riversato sulle pagine dei Q le proprie riflessioni, con tempi e modi generalmente discontinui. I rimanenti appunti (Q 4, 86-88) sono invece da considerarsi successivi e risalenti probabilmente al marzo 1932, quando G. viene raggiunto dalla risposta di Cosmo (ricopiata in <a href='http://gramscisource.org/quaderno/4/nota/86' target='_blank' class='link-to-note'>Q 4, 86</a>) e mostra di non aver intenzione di proseguire nello sforzo esegetico (come, invece, gli suggeriva il vecchio professore) e di ritenere pi&ugrave; funzionale al proprio ruolo di rappresentante &laquo;di un gruppo sociale subalterno&raquo; la dimostrazione di saper &laquo;far le fiche&raquo; (caso eccellente di metatestualit&agrave;, visto che l'espressione &egrave; dantesca, da Inferno, XXV, 2) al tipo di intellettuale &ldquo;ruffiano&rdquo; del potere, incarnato da Morello (<a href='http://gramscisource.org/quaderno/4/nota/87' target='_blank' class='link-to-note'>Q 4, 87</a>, 529). Uno dei pi&ugrave; squisiti intenti ermeneutico-letterari dell'opera gramsciana si &egrave; cos&igrave; rapidamente risolto sul piano pi&ugrave; consueto della contesa politica e dell'affilamento delle armi dialettiche. Tuttavia le note sul canto di Farinata e Cavalcanti, vergate dunque tra il 1930 e l'estate del 1931, non appaiono affatto prive d'interesse se contestualizzate nell'ambito degli studi danteschi fra le due guerre e rapportate alla consuetudine di considerare il canto X come il &ldquo;canto di Farinata&rdquo;, riservando al microepisodio di Cavalcante (vv. 52-72) un ruolo marginale e persino d'intralcio per la compattezza &ldquo;poetica&rdquo; della rappresentazione dell'&laquo;altro magnanimo&raquo;: la parentesi cavalcantiana, anzi, obbligherebbe la parabola di Farinata a subire una declinazione &ldquo;strutturale&rdquo;, piegandola alle ragioni &ldquo;didascaliche&rdquo; delle delucidazioni sulla preveggenza e l'ignoranza degli eretici. G. riesce invece a dimostrare persuasivamente come la scissione fra struttura e poesia renda inefficace la lettura di questo canto ed eluda la necessaria cooperazione dell'una e dell'altra categoria al pieno dispiegamento del senso. Capovolgendo la gerarchia tradizionale fra i due personaggi del canto, G. fa di Cavalcante il vero cuore dell'episodio, in quanto nell'ottenebramento del suo intelletto e nella indescrivibilit&agrave; del suo dolore risiede la vera natura del contrappasso riservato agli epicurei (&laquo;Cavalcante &egrave; il punito del girone. Nessuno ha osservato che se non si tien conto del dramma di Cavalcante, in quel girone non si vede in atto il tormento del dannato&raquo;: <a href='http://gramscisource.org/quaderno/4/nota/78' target='_blank' class='link-to-note'>Q 4, 78</a>, 517), laddove la presenza di Farinata riveste quasi la funzione di cornice, non certo accessoria, ma destinata semmai dapprima a far risaltare &ldquo;drammaturgicamente&rdquo;, con la sua imperturbabilit&agrave;, la passione dolorosa del padre di Guido e poi a dare l'indispensabile giustificazione teorica all'equivoco nel quale era caduto il compagno di pena. Senza l'improvvisa sortita di Cavalcante (&laquo;mio figlio ov'&egrave;? e perch&eacute; non &egrave; teco?&raquo;, v. 60) e il suo riferimento all'&laquo;altezza d'ingegno&raquo;, infatti, non coglieremmo in atto lo stato dell'eretico dannato, costretto a veder punita la cieca fiducia riposta nel materialismo razionale, attraverso il supplizio di una mente re sa capace di leggere il lontano futuro, ma espropriata delle pi&ugrave; comuni facolt&agrave; di conoscenza del presente o di previsione del futuro prossimo. Cos&igrave; l'anima &egrave; costretta a vivere in un &laquo;cono d'ombra&raquo; (LC 466, a Tatiana, 17 agosto 1931 e <a href='http://gramscisource.org/quaderno/4/nota/86' target='_blank' class='link-to-note'>Q 4, 86</a>, 528), in cui la dolorosa memoria del passato e la chiara preveggenza del futuro &ndash; ben esemplificate da Farinata &ndash; sono significativamente compensate da quella ignoranza del presente che, scolpita nella maschera di Cavalcante, riduce lo stato degli eretici a una condizione men che umana. Culmine tragico di questa cecit&agrave; intellettuale &egrave; lo sgomento determinato dall'uso del tempo remoto nella celebre risposta di Dante (&laquo;colui ch'attende l&agrave;, per qui mi mena / forse cui Guido vostro ebbe a disdegno&raquo;, vv. 62-63): per G. &laquo;su &ldquo;ebbe&rdquo; cade l'accento &ldquo;estetico&rdquo; e &ldquo;drammatico&rdquo; del verso ed [esso] &egrave; l'origine del dramma di Cavalcante, interpretato nelle didascalie di Farinata&raquo; (<a href='http://gramscisource.org/quaderno/4/nota/82' target='_blank' class='link-to-note'>Q 4, 82</a>, 521), in quanto &egrave; la definitiva manifestazione d'inferiorit&agrave; dell'&laquo;ingegno&raquo; eretico, attestata dall'equivoco linguistico. Avendo creduto che la risposta contenesse la notizia della perdita del figlio, Cavalcante tace e improvvisamente si eclissa alla vista del pellegrino. Se si tien conto che, per questioni cronologiche, G. non poteva conoscere la lucida osservazione di Erich Auerbach (Auerbach 1929), intorno a quel silenzio come perfetta espressione dell'atteggiamento eretico &ndash; di una mente, cio&egrave;, che non credendo all'immortalit&agrave; dell'anima, non solo giunge a negare l'evidenza stessa del proprio essere anima, ma pure non avverte il bisogno di chiedere informazioni circa il destino oltremondano del figlio &ndash;, risalta allora tutta l'acutezza delle note del Q 4, in riferimento al capovolgimento della &laquo;razionalit&agrave;&raquo; in &laquo;passione&raquo;, e in una passione luttuosa che, come gi&agrave; nell'arte classica (gli esempi addotti sono quelli dell'iconografia di Agamennone e di Medea, entrambi uccisori dei figli), non pu&ograve; essere rappresentabile. Vi sarebbe, cos&igrave;, una retorica delle &laquo;rinunzie descrittive&raquo; (come le definiva Luigi Russo sul &ldquo;Leonardo&rdquo; dell'agosto 1927) non esclusiva dell'ineffabile paradisiaco, ma caratteristica anche dei luoghi dell'estremo dolore nell'Inferno. Dante, secondo G., metterebbe in risalto l'inaccettabilit&agrave; del dolore pi&ugrave; grande, quello per la perdita del figlio, proprio troncando di netto il cuore poetico del canto e contrapponendovi l'indifferenza di Farinata (&laquo;non mut&ograve; aspetto, / n&eacute; mosse collo, n&eacute; pieg&ograve; sua costa; / e s&eacute; continuando al primo detto&raquo;, con quel che segue: vv. 74 ss.), espressione complementare del materialismo epicureo: quanto ciecamente passionale &egrave; la condizione del padre di Guido, altrettanto ciecamente impassibile &egrave; quella del suocero di questi. Di qui ha origine la sarcastica contestazione della lectura di Morello che, invece, tentava di rintracciare le ragioni del distacco di Farinata in presunte intenzioni collocate oltre la &laquo;portata della espressione letterale&raquo; concretamente realizzata, secondo &laquo;la mentalit&agrave; dell'uomo del popolo&raquo;, che integra il racconto dato con amplificazioni psicologiche e congetture storiche tutt'altro che essenziali e ampiamente arbitrarie (<a href='http://gramscisource.org/quaderno/4/nota/83' target='_blank' class='link-to-note'>Q 4, 83</a>, 522-6). Al contrario, restando ancorato al testo, G. sottolinea la necessit&agrave; &ldquo;poetica&rdquo; dell'atteggiamento di Farinata degli Uberti e del suo sussiego esplicativo nei vv. 100-108, l'uno e l'altro legati all'episodio di Cavalcante come le &laquo;didascalie&raquo; alla scrittura teatrale: se alle battute &egrave; affidata l'intensit&agrave; poetica del dramma, la didascalia nel teatro moderno ha &laquo;un'importanza essenziale, in quanto limita l'arbitrio dell'attore e del direttore&raquo;, inglobando parzialmente la funzione dei monologhi in uso nel passato (LC 469, a Tatiana, 20 settembre 1931). Not&ograve; giustamente Cosmo, nelle sue considerazioni epistolari spedite da Torino il 29 dicembre 1931 (ma giunte a G. circa tre mesi dopo, come testimonierebbe il confronto fra una lettera di Tatiana del 16 febbraio 1932 e la lettera del 21 marzo 1932, con un ritardo che sarebbe addebitabile a Piero Sraffa, incaricato della mediazione epistolare), che l'interpretazione di G., nonostante riesca a dimostrare che &laquo;anche la struttura dell'opera ha valore di poesia&raquo;, &egrave; in qualche modo figlia essa stessa della lezione crociana, dal momento che non abroga, ma rifunzionalizza la dicotomia fra poesia e struttura: cosa che non &egrave; sfuggita alla critica gramsciana pi&ugrave; avveduta. &Egrave; passato inosservato, invece, che, mentre nelle LC e nei Q 10-29, successivi al 1932, i riferimenti a Dante non mancano, ma sono sempre pi&ugrave; sporadici e d'interesse marginale, i Q 5-9, coevi o di poco successivi alle note sul canto X, rivelano una messe di presenze dantesche, quasi che le riflessioni esegetiche fin qui ricordate e la consuetudine con la lettura della Commedia (e in parte anche delle opere minori) avessero fatto di Dante un punto d'interrogazione costante per il pensatore sardo. Illuminante &egrave; in <a href='http://gramscisource.org/quaderno/5/nota/85' target='_blank' class='link-to-note'>Q 5, 85</a> l'accostamento del poeta a Machiavelli, in quanto promotore di quella corrente laica della letteratura politica italiana che culmina nella visione &ndash; propria del Segretario fiorentino, ma ancorata a un &laquo;linguaggio medioevale&raquo; &ndash; &laquo;della Chiesa come problema nazionale negativo&raquo; (<a href='http://gramscisource.org/quaderno/5/nota/85' target='_blank' class='link-to-note'>ivi</a>, 614-5); in <a href='http://gramscisource.org/quaderno/6/nota/85' target='_blank' class='link-to-note'>Q 6, 85</a>, invece, si fa pi&ugrave; esplicita l'affermazione di una distanza fra il &laquo;&ldquo;nuovo ghibellinismo&rdquo;&raquo; di Dante, utopia di &laquo;un vinto della guerra delle classi&raquo;, e il Principe di Machiavelli, prima formulazione autonoma delle questioni statuali poste dalla modernit&agrave; (<a href='http://gramscisource.org/quaderno/6/nota/85' target='_blank' class='link-to-note'>ivi</a>, 759-60). Il carattere ancipite della funzione intellettuale rappresentata da Dante si annoda ancora una volta a una riflessione di Croce a proposito di quella estenuazione dei motivi letterari che si produce quando si pretenda di generare, come per &laquo;partenogenesi&raquo;, la poesia dalla poesia, senza &laquo;l'intervento dell'elemento maschile, di ci&ograve; che &egrave; reale, passionale, pratico, morale&raquo; (B. Croce, Troppa filosofia, 1922, citato da G. in <a href='http://gramscisource.org/quaderno/6/nota/64' target='_blank' class='link-to-note'>Q 6, 64</a>, 733). Qui G. traduce la questione nei termini classici del materialismo storico: le &ldquo;superstrutture&rdquo; artistiche, infatti, non possono generarsi da sole, se non come forme epigoniche di una cultura conservativa, mentre al contatto con l'elemento vivo della &ldquo;storia&rdquo; esse producono quei capolavori dell'arte a cui si consegnano i nuovi rapporti sociali. La Commedia, a questo proposito, assume il carattere straordinario di opera di transizione, a cavallo fra &laquo;vecchio&raquo; e &laquo;&ldquo;nuovo uomo&rdquo;&raquo;, sintesi suprema di un sistema culturale appartenente al passato e messo in crisi dall'anarchia comunale (&laquo;canto del cigno medioevale&raquo;) e anticipazione di una nuova funzione intellettuale di tipo umanistico (<a href='http://gramscisource.org/quaderno/6/nota/64' target='_blank' class='link-to-note'>ivi</a>, 733-4). Questa intuizione &egrave; sviluppata poi in <a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, 904-7 in margine alla recensione di Arezio a Toffanin 1929 apparsa sulla &ldquo;Nuova Antologia&rdquo; del 1&deg; luglio 1930. Partendo dal rovesciamento dell'equazione burckhardtiana fra Umanesimo e laicit&agrave;, G. distingue, all'interno di una nozione pi&ugrave; comprensiva di Rinascimento (che, sia pure con variabili geografiche, interessa l'Europa dalla fine dell'XI al XVI secolo: <a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>), una fase comunale, coincidente in Italia con i secoli XII-XIII e connotata da un'istanza rivoluzionaria, borghese e antifeudale, da una fase umanistico-latina, caratteristica dei secoli XIV-XV, in cui la reazione alla crisi delle istituzioni comunali assume una direzione neoaristocratica, sia nelle forme statuali che nel rapporto fra intellettuali e masse. I Comuni vengono qui visti come forza progressiva e costitutivamente &laquo;eretica&raquo;, poich&eacute; portatori, sul piano politico, di una scompaginazione, insieme, dell'unit&agrave; imperiale e dell'egemonia pontificia e, sul piano culturale, dell'indipendenza dal classicismo e della promozione letteraria della lingua volgare; al contrario, l'Umanesimo accompagna la trasformazione dell'alta borghesia imprenditoriale in proprietari agrari e l'irrigidimento delle spinte democratiche entro le forme della signoria, attraverso una cultura educata al rispetto dell'auctoritas letteraria e religiosa che presenta &laquo;una non superficiale affinit&agrave; con la Scolastica&raquo;. Ora, appare particolarmente interessante notare che G. individua in Guido Cavalcanti l'esponente massimo di quell'intellettualit&agrave; comunale &ldquo;eretica&rdquo; che aveva posto l'esigenza dell'abbandono di Virgilio e dei &laquo;liberali studi&raquo;, secondo una linea di sviluppo della civilt&agrave; che sar&agrave; ripresa solo da Machiavelli e dalla Riforma; mentre Dante compare in quella stessa pagina nella consueta collocazione di uomo della crisi, da un lato fondatore di quel volgare illustre che diverr&agrave; il primo fondamento dell'identit&agrave; nazionale italiana (tema sul quale convergono anche le pagine di <a href='http://gramscisource.org/quaderno/6/nota/78' target='_blank' class='link-to-note'>Q 6, 78</a> e pi&ugrave; tardi, nel 1935, anche quelle di <a href='http://gramscisource.org/quaderno/29/nota/7' target='_blank' class='link-to-note'>Q 29, 7</a>), dall'altro teorico di una soluzione politicamente autoritaria e culturalmente elitaria, per la quale probabilmente G. aveva in mente soprattutto la Monarchia e il Paradiso. Non pu&ograve; sfuggire, a questo punto, la suggestione offerta al nostro autore proprio da quel canto X dell'Inferno nella cui lettura era allora immerso e, in particolare, da una possibile interpretazione del celebre v. 63 (&laquo;forse cui Guido vostro ebbe a disdegno&raquo;): in <a href='http://gramscisource.org/quaderno/4/nota/82' target='_blank' class='link-to-note'>Q 4, 82</a>, infatti, G. non aveva mostrato alcuna incertezza nell'identificare il &laquo;cui&raquo; con Virgilio (ipotesi oggi molto meno accreditata, rispetto a quella che vuole si riferisca a Dio o, soprattutto, a Beatrice), accogliendo la nota esplicativa che trovava nella modesta ma praticissima edizione tascabile hoepliana della Commedia di cui poteva disporre (&egrave; ancora LC 469, a Tatiana, 20 settembre 1931 a testimoniarlo), ma rielaborando in chiave storico-culturale la spiegazione morale ivi fornita da Raffaello Fornaciari. Il disdegno di Guido per Virgilio non sarebbe stato quello dell'epicureo strettamente inteso per &laquo;la ragione naturale soggetta alla fede&raquo;, ma l'espressione di una volont&agrave; di &laquo;discontinuit&agrave; storica&raquo; (<a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, 905) rispetto al mondo classico, il cui soccorso (morale, politico, stilistico) &egrave; invece invocato da Dante.</p><h2>DANIELE MARIA PEGORARI</h2></body></html>