<html><head><title>Gramsci Dictionary: Grande politica, piccola politica</title></head><body><p> La formulazione gramsciana del concetto di politica &ndash; o, pi&ugrave; precisamente, di quello che egli chiama ripetutamente &laquo;scienza della politica&raquo;, avvalendosi sempre positivamente del termine &ndash; &egrave; certamente uno dei pi&ugrave; importanti contributi teorici presenti nei Q. Si pu&ograve; perfino dire che risiede qui il principale contributo teorico di G. alla filosofia della praxis, cio&egrave; al marxismo. Questa peculiare definizione della politica trova la sua espressione pi&ugrave; chiara quando G. afferma: &laquo;La innovazione fondamentale introdotta dalla filosofia della praxis nella scienza della politica e della storia &egrave; la dimostrazione che non esiste una astratta &ldquo;natura umana&rdquo; fissa e immutabile [...] ma che la natura umana &egrave; l'insieme dei rapporti sociali storicamente determinati [...]. Pertanto la scienza politica deve essere concepita nel suo contenuto concreto (e anche nella sua formulazione logica) come un organismo in sviluppo&raquo; (<a href='http://dl.gramsciproject.org/quaderno/13/nota/20' target='_blank' class='link-to-note'>Q 13, 20</a>, 1598-9). &Egrave; nella cornice di questa storicizzazione radicale della scienza politica che G. ci presenta le molte determinazioni che, a suo avviso, costituiscono la sfera della prassi politica (o, nella sua espressione, dell'&laquo;arte politica&raquo;), tra le quali, fra tante altre, si pu&ograve; ricordare il rapporto tra governanti e governati, tra coercizione e consenso, tra l'economico-corporativo e l'etico-politico, tra struttura e superstruttura ecc. Secondo G., un posto di rilievo tra queste determinazioni &egrave; occupato dalla coppia concettuale grande politica-piccola politica. Si tratta di una coppia che serve non solo a definire tratti decisivi del concetto generale di politica, ma che anche appare come momento chiave di quello che G. chiama &laquo;analisi delle situazioni&raquo; o dei &laquo;rapporti di forza&raquo;. Il predominio dell'una o dell'altra forma del far politica, cio&egrave; della piccola o della grande politica, &egrave; un elemento decisivo per valutare che classe o gruppo di classi esercita il dominio o l'egemonia in una concreta situazione e in che modo lo fa. G. definisce cos&igrave; questa coppia concettuale: &laquo;Grande politica (alta politica)-piccola politica (politica del giorno per giorno, politica parlamentare, di corridoio, d'intrigo). La grande politica comprende le quistioni connesse con la fondazione di nuovi Stati, con la lotta per la distruzione, la difesa, la conservazione di determinate strutture organiche economico-sociali. La piccola politica [comprende, ndr] le quistioni parziali e quotidiane che si pongono nell'interno di una struttura gi&agrave; stabilita per le lotte di preminenza tra le diverse frazioni di una stessa classe politica&raquo; (<a href='http://dl.gramsciproject.org/quaderno/13/nota/5' target='_blank' class='link-to-note'>Q 13, 5</a>, 1563-4). Se ricordiamo il concetto gramsciano di &laquo;catarsi&raquo;, potremmo dire che solo la grande politica realizza il &laquo;momento catartico&raquo;, ossia il passaggio dal particolare all'universale, dal momento economico-corporativo a quello etico-politico, dalla necessit&agrave; alla libert&agrave;. Ma non va dimenticato che per G. &egrave; &laquo;grande politica il tentare di escludere la grande politica dall'ambito interno della vita statale e di ridurre tutto a piccola politica&raquo; (<a href='http://dl.gramsciproject.org/quaderno/13/nota/5' target='_blank' class='link-to-note'>ibid.</a>). In altre parole: se per le classi subalterne il predominio della piccola politica &egrave; sempre indice di sconfitta, di subalternit&agrave;, questo predominio pu&ograve; essere &ndash; e spesso &egrave; effettivamente &ndash; la condizione della supremazia delle classi dominanti. La distinzione tra piccola politica e grande politica appare per la prima volta nei Q in un Testo B, che concerne non la politica tout court, ma l'arte. Nel commentario a un autore che G. considera un &ldquo;nipotino di padre Bresciani&rdquo;, ossia Enrico Corradini, &egrave; detto che quest'ultimo &laquo;sembra far distinzione tra &ldquo;piccola politica&rdquo; e &ldquo;grande politica&rdquo; nelle &ldquo;tesi&rdquo; contenute nei lavori d'arte&raquo; (<a href='http://dl.gramsciproject.org/quaderno/5/nota/27' target='_blank' class='link-to-note'>Q 5, 27</a>, 566). Qui la piccola politica sembra essere per G. &laquo;intrusione di elementi extra-artistici, siano questi di alto o di basso carattere&raquo;, &laquo;di oratoria a fini pratici&raquo;, mentre la grande politica si manifesterebbe quando si fa &laquo;&ldquo;arte&rdquo;&raquo; vera e propria (<a href='http://dl.gramsciproject.org/quaderno/5/nota/27' target='_blank' class='link-to-note'>ibid.</a>). La coppia grande politica-piccola politica si applica anche all'azione degli intellettuali. Malgrado critichi con forza il modo in cui Croce si impegna a evitare che &laquo;gli intellettuali [...] si abbassino al livello della massa&raquo;, ossia a far s&igrave; che restino &laquo;governanti e non governati&raquo;, G. riconosce che, malgrado questo atteggiamento retrivo, &laquo;Croce [...] rappresenta la grande politica contro la piccola politica, il machiavellismo di Machiavelli contro il machiavellismo di Stenterello&raquo; (<a href='http://dl.gramsciproject.org/quaderno/10-I/nota/1' target='_blank' class='link-to-note'>Q 10 I, 1</a>, 1212). In altre parole: la distinzione tra piccola e grande politica non significa necessariamente una distinzione tra progresso e reazione. Siamo anche qui davanti a una distinzione che deve essere valutata in ogni situazione concreta. La grande politica delle classi dirigenti e dei suoi intellettuali non consiste soltanto nel far s&igrave; che tutto diventi piccola politica: in certi contesti concreti, anche le classi dirigenti sono costrette a fare (o almeno a cercare di fare) grande politica propriamente detta. In due brani la distinzione &egrave; utilizzata per individuare fatti storici concreti. In un lungo paragrafo dove analizza il rapporto tra storia nazionale e storia universale e dove discute le idee di Croce G. commenta un libro di Raffaele Ciasca e lo riassume cos&igrave;: &laquo;Mentre d&agrave; la prova che esistevano in Italia gli stessi problemi impellenti che nella Francia dell'antico regime e una forza sociale che interpretava e rappresentava tali problemi nello stesso senso francese, d&agrave; anche la prova che tali forze erano scarse e i problemi si mantenevano al livello della &ldquo;piccola politica&rdquo;&raquo; (<a href='http://dl.gramsciproject.org/quaderno/10-II/nota/61' target='_blank' class='link-to-note'>Q 10 II, 61</a>, 1360, corsivo mio). Forse ancora pi&ugrave; importante &egrave; il paragrafo dove G., rifacendosi a Machiavelli, si avvale della coppia in questione per analizzare il Rinascimento italiano. In effetti G. dice: &laquo;A proposito del Rinascimento, di Lorenzo dei Medici ecc., quistione di &ldquo;grande politica e di piccola politica&rdquo;, politica creativa, e politica di equilibrio, di conservazione, anche se si tratta di conservare una situazione miserabile. [...] Gli italiani del Rinascimento non sono mai stati &ldquo;volubili&rdquo;, anzi forse occorre distinguere tra la grande politica che gli italiani facevano all'&ldquo;estero&rdquo;, come forza cosmopolita (finch&eacute; la funzione cosmopolita dur&ograve;) e la piccola politica all'interno, la piccola diplomazia, l'angustia dei programmi ecc., quindi la debolezza di coscienza nazionale che avrebbe domandato una attivit&agrave; audace e di fiducia nelle forze popolari-nazionali. Finito il periodo della funzione cosmopolita, rimase quello della &ldquo;piccola politica&rdquo; all'interno, lo sforzo immane per impedire ogni mutamento radicale&raquo; (<a href='http://dl.gramsciproject.org/quaderno/15/nota/72' target='_blank' class='link-to-note'>Q 15, 72</a>, 1832). La coppia concettuale piccola politica-grande politica appare cos&igrave; non soltanto come un contributo essenziale per caratterizzare la sfera della prassi politica, ma anche come uno strumento per analizzare rapporti di forza in situazioni concrete.</p></body></html>