<html><head><title>Gramsci Dictionary: Biblioteca</title></head><body><h1>Biblioteca</h1><p> La biblioteca &egrave; agli occhi di G. uno dei luoghi fondamentali di formazione e diffusione della cultura. Nei Q il concetto interviene sia nell'esame del &laquo;materiale ideologico&raquo; che confluisce a formare una determinata egemonia, sia anche nell'analisi della &laquo;scuola unitaria&raquo; (per il primo caso v. <a href='http://gramscisource.org/quaderno/3/nota/49' target='_blank' class='link-to-note'>Q 3, 49</a>, 332-3: Materiale ideologico): &laquo;Uno studio di come &egrave; organizzata di fatto la struttura ideologica di una classe dominante: cio&egrave; l'organizzazione materiale intesa a mantenere, a difendere e a sviluppare il &ldquo;fronte&rdquo; teorico o ideologico. [...] La stampa &egrave; la parte pi&ugrave; dinamica di questa struttura ideologica, ma non la sola: tutto ci&ograve; che influisce o pu&ograve; influire sull'opinione pubblica direttamente o indirettamente le appartiene: le biblioteche, le scuole, i circoli e clubs di vario genere, fino all'architettura, alla disposizione delle vie e ai nomi di queste&raquo; (<a href='http://gramscisource.org/quaderno/3/nota/49' target='_blank' class='link-to-note'>ibid.</a>). &Egrave; indicativo della peculiare struttura dell'egemonia in Italia il fatto che certi servizi, altrove finanziati dallo Stato, &laquo;sono da noi trascurati quasi del tutto; tipico esempio le biblioteche e i teatri&raquo; (<a href='http://gramscisource.org/quaderno/14/nota/56' target='_blank' class='link-to-note'>Q 14, 56</a>, 1715). A proposito della scuola unitaria, G. sottolinea come la biblioteca, insieme ai &laquo;seminari&raquo;, ai &laquo;gabinetti sperimentali&raquo; e ai &laquo;laboratori&raquo; (<a href='http://gramscisource.org/quaderno/4/nota/50' target='_blank' class='link-to-note'>Q 4, 50</a>, 487), costituisca il corpo centrale dell'attivit&agrave; educativa e formativa, in cui &laquo;si raccoglieranno gli elementi fondamentali per l'orientazione professionale&raquo; (<a href='http://gramscisource.org/quaderno/4/nota/50' target='_blank' class='link-to-note'>ibid.</a>). Questa struttura dovrebbe prolungarsi in un sistema accademico territoriale completamente nuovo, centralizzato e razionalizzato (&laquo;nelle sezioni provinciali e al centro tutte le attivit&agrave; dovranno essere rappresentate, con laboratori, biblioteche, ecc.&raquo;: <a href='http://gramscisource.org/quaderno/4/nota/50' target='_blank' class='link-to-note'>ivi</a>, 488), e capace di mettere in luce i pi&ugrave; meritevoli. G. nutre inoltre un certo interesse per le biblioteche popolari, che possono fornire &laquo;spunti &ldquo;reali&rdquo; sulla cultura popolare&raquo; (<a href='http://gramscisource.org/quaderno/2/nota/88' target='_blank' class='link-to-note'>Q 2, 88</a>, 245). Anche le biblioteche carcerarie, da lui sempre frequentate, sono testimonianza sia di un sistema egemonico, sia di un certo modo popolarmente diffuso di pensare (si vedano i numerosi spunti nelle LC, in particolare LC 253-4, a Tania, 22 aprile 1929).</p><h2>FABIO FROSINI</h2></body></html>