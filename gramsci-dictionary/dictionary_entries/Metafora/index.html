<html><head><title>Gramsci Dictionary: Metafora</title></head><body><h1>Metafora</h1><p> Sebbene esistano solo quattro Testi C nei quali G. discute approfonditamente il concetto (<a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1321; <a href='http://gramscisource.org/quaderno/11/nota/24' target='_blank' class='link-to-note'>Q 11, 24</a>, 1427; <a href='http://gramscisource.org/quaderno/11/nota/28' target='_blank' class='link-to-note'>Q 11, 28</a>, 1438; <a href='http://gramscisource.org/quaderno/11/nota/50' target='_blank' class='link-to-note'>Q 11, 50</a>, 1473-6), &laquo;metafora&raquo; &egrave; un termine importante nell'economia dei Q: in queste pagine infatti G. analizza la metafora marxiana della struttura e della sovrastruttura cos&igrave; come la nozione di immanenza in relazione al materialismo storico. In pi&ugrave;, questi passaggi forniscono un contributo significativo circa l'approccio di G. al linguaggio, che egli definisce &laquo;un continuo processo di metafore, e la storia della semantica &egrave; un aspetto della storia della cultura&raquo; (<a href='http://gramscisource.org/quaderno/11/nota/28' target='_blank' class='link-to-note'>Q 11, 28</a>, 1438). Ci&ograve; spiega forse l'uso frequente della parola &laquo;metafora&raquo; nei suoi scritti carcerari, sebbene spesso nel significato ordinario e comune. In Q 10 II, 41.XII G. critica il modo in cui Croce concettualizza la relazione di Marx struttura-sovrastruttura: &laquo;Per la filosofia della praxis le ideologie sono tutt'altro che arbitrarie; esse sono fatti storici reali, che occorre combattere e svelare nella loro natura di strumenti di dominio [...] per rendere intellettualmente indipendenti i governati dai governanti, per distruggere un'egemonia e crearne un'altra&raquo; (ivi, 1319). G. evidenzia che la formulazione di Marx ed Engels &egrave; una metafora e ha bisogno di essere intesa criticamente e storicamente: &laquo;Bisognerebbe studiare contro quali correnti storiografiche la filosofia della praxis ha reagito nel momento della sua fondazione e quali erano le opinioni pi&ugrave; diffuse in quel tempo anche riguardo alle altre scienze. Le stesse immagini e metafore cui ricorrono spesso i fondatori della filosofia della praxis danno indizi in proposito: l'affermazione che l'economia &egrave; per la societ&agrave; ci&ograve; che l'anatomia &egrave; nelle scienze biologiche; ed &egrave; da ricordare la lotta che nelle scienze naturali &egrave; avvenuta per scacciare dal terreno scientifico principi di classificazione basati su elementi esteriori e labili&raquo; (ivi, 1321). G. fa notare che il significato della concezione marx-engelsiana della struttura economica e delle sovrastrutture ideologiche deriva dal loro uso di una metafora, quella del ruolo dell'anatomia in biologia, dove l'anatomia della &laquo;societ&agrave; civile&raquo; dovrebbe essere individuata nell'&laquo;economia politica&raquo; (Q, A, 2358). Molti, tra cui Croce, ma anche marxisti e non marxisti, avevano accettato l'idea che per Marx ed Engels l'economia &egrave; assolutamente determinante. Nell'ambito del generale attacco al riduzionismo e all'economicismo G. conduce l'analisi specifica dei concetti marxiani evidenziando l'importanza metaforica del riferimento all'anatomia: collocandolo in questo contesto storico, G. sostiene che l'uso marxiano della metafora biologica non &egrave; forse appropriato, poich&eacute; essa rafforza ulteriormente il determinismo economico. G. non sta rigettando il primato dell'anatomia in biologia, porta alle sue conseguenze ultime la metafora, e cos&igrave; facendo mina alle basi la metafora stessa e insiste su una lettura pi&ugrave; complessa delle sovrastrutture, integralmente collegate alla base materiale della societ&agrave;. Lo fa sostenendo che &laquo;nel corpo umano non si pu&ograve; certo dire che la pelle (e anche il tipo di bellezza fisica storicamente prevalente) siano mere illusioni e che lo scheletro e l'anatomia siano la sola realt&agrave;, tuttavia per molto tempo si &egrave; detto qualcosa di simile. Mettendo in valore l'anatomia e la funzione dello scheletro nessuno ha voluto affermare che l'uomo (e tanto meno la donna) possano vivere senza di essa. Continuando nella metafora si pu&ograve; dire che non &egrave; lo scheletro (in senso stretto) che fa innamorare di una donna, ma che tuttavia si comprende quanto lo scheletro contribuisca alla grazia dei movimenti ecc. ecc.&raquo; (<a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1321). G. elabora su questo punto una critica della nozione per cui le sovrastrutture sarebbero mere apparenze. Ancora una volta, egli usa la metafora dell'amore umano quando scrive del &laquo;giovanotto &ldquo;satanico&rdquo;&raquo; che giudic&ograve; una bella donna solo nei termini della sua anatomia e l'avrebbe ridotta a &laquo;un puro sacco di putredine, l'avrebbe immaginata gi&agrave; morta e sotterrata, con le &ldquo;occhiaie fetenti e vuote&rdquo;&raquo; (<a href='http://gramscisource.org/quaderno/11/nota/50' target='_blank' class='link-to-note'>Q 11, 50</a>, 1476). Qui G. definisce questa posizione, metaforicamente, come &egrave; quella di un adolescente e sostiene che come &laquo;un &ldquo;disinganno&rdquo;, un pseudopessimismo ecc. che scompare di colpo quando si &egrave; &ldquo;conquistato&rdquo; lo Stato e le superstrutture sono quelle del proprio mondo intellettuale e morale&raquo; (<a href='http://gramscisource.org/quaderno/11/nota/50' target='_blank' class='link-to-note'>ibid.</a>). In questo breve studio sull'&laquo;origine linguistico-culturale di una metafora&raquo; G. nota come lo studio delle metafore possa &laquo;aiutare a comprendere meglio il concetto stesso [l'economia, ndr] in quanto esso viene riportato al mondo culturale, storicamente determinato, in cui &egrave; sorto, cos&igrave; come &egrave; utile per precisare il limite della metafora stessa, cio&egrave; ad impedire che essa si materializzi e si meccanicizzi&raquo; (<a href='http://gramscisource.org/quaderno/11/nota/50' target='_blank' class='link-to-note'>ivi</a>, 1474). Qui G. usa ed estende la nozione di metafora, attirando l'attenzione su quanto cruciale essa sia nella costruzione dei concetti e nella comprensione, come anche nel limitarla per non ostacolare la comprensione e il significato. Questa &egrave; la dinamica centrale che G. usa, e chiarisce, anche nelle sue critiche alla Teoria del materialismo storico di Bucharin (1921). Nel divulgare la teoria marxiana, Bucharin &egrave; preoccupato che il marxismo inteso come filosofia &laquo;immanente&raquo; venga equivocato nei termini del concetto religioso per cui Dio &egrave; immanente nel mondo materiale o temporale, attribuendo al marxismo l'idea che nel mondo materiale esista un'essenza idealistica. Per questo Bucharin sostiene che l'uso marxiano del concetto di &ldquo;immanente&rdquo; sia puramente metaforico. G. considera questa tesi di Bucharin una risposta superficiale che non spiega perch&eacute; Marx ed Engels usino i termini &ldquo;immanente&rdquo; e &ldquo;immanenza&rdquo;, derivati da Kant e da Hegel, senza sostituirli. Egli teme che questo sia un ulteriore esempio di come Bucharin presenti una versione statica e meccanicistica del marxismo tale da evitare confronti serrati con Hegel e Kant. &Egrave; in questo contesto che egli scrive: &laquo;Ma la quistione dei rapporti tra il linguaggio e le metafore non &egrave; semplice, tutt'altro. Il linguaggio, intanto, &egrave; sempre metaforico. Se forse non si pu&ograve; dire esattamente che ogni discorso &egrave; metaforico per rispetto alla cosa od oggetto materiale e sensibile indicati (o al concetto astratto) per non allargare troppo il concetto di metafora, si pu&ograve; per&ograve; dire che il linguaggio attuale &egrave; metaforico per rispetto ai significati e al contenuto ideologico che le parole hanno avuto nei precedenti periodi di civilit&agrave;&raquo; (<a href='http://gramscisource.org/quaderno/11/nota/24' target='_blank' class='link-to-note'>Q 11, 24</a>, 1427). Cos&igrave; facendo G., come fanno l'ultimo Wittgenstein e de Saussure, rigetta esplicitamente la nozione per cui il linguaggio implica una nomenclatura (fatta di parole per cose). Diversamente da entrambi, egli sostiene che le parole si riferiscono metaforicamente ai loro significati nei luoghi precedenti della storia. Ecco l'esempio di G.: &laquo;Quando io adopero la parola disastro nessuno pu&ograve; incolparmi di credenze astrologiche e quando dicco &ldquo;per Bacco&rdquo; nessuno pu&ograve; credere che io sia un adoratore della divinit&agrave; pagana, tuttavia quelle espressioni sono una prova che la civilt&agrave; moderna &egrave; uno sviluppo anche del paganesimo e dell'astrologia&raquo; (<a href='http://gramscisource.org/quaderno/11/nota/28' target='_blank' class='link-to-note'>Q 11, 28</a>, 1438). Qui, in accordo con de Saussure, il principale assunto di G. &egrave; considerare in primo luogo il linguaggio come struttura sincronica; i parlanti non hanno bisogno di conoscere l'etimologia (ci&ograve; che qui G. spiega come metafora rispetto ai significati precedenti) di una parola &ndash; la base della linguistica diacronica o storica &ndash;, affinch&eacute; il linguaggio funzioni; essi hanno soltanto bisogno di capire come la parola funzioni in un sistema sincronico di differenze. Diversamente dalla posizione di de Saussure, secondo la quale la struttura sincronica &egrave; il centro della linguistica come scienza, G. si concentra sul residuo storico del linguaggio, &laquo;il linguaggio &egrave; insieme una cosa vivente ed un museo di fossili della vita e delle civilit&agrave; passate&raquo; (<a href='http://gramscisource.org/quaderno/11/nota/28' target='_blank' class='link-to-note'>ibid.</a>). Non solo, dunque, l'analisi gramsciana sulla metafora rivela la sua concezione del linguaggio, ma fornisce anche un esempio fondamentale del suo metodo di analisi politica e ideologica e il processo attraverso cui il senso comune si trasforma nella filosofia della praxis.</p><h2>PETER IVES</h2></body></html>