<html><head><title>Gramsci Dictionary: Capitalismo</title></head><body><p> La classica espressione marxiana &laquo;modo di produzione capitalistico&raquo; ricorre di rado nei Q e indica piuttosto il sistema di fabbrica (<a href='http://dl.gramsciproject.org/quaderno/10-II/nota/36' target='_blank' class='link-to-note'>Q 10 II, 36</a>, 1283), mentre il termine &laquo;capitalismo&raquo;, presente in vari contesti, designa una totalit&agrave; contraddittoria, che parte dalla fabbrica ma non si limita ad essa, come indica il pi&ugrave; sviluppato capitalismo degli Stati Uniti, dove &laquo;per sfuggire [...] alla legge della caduta del saggio del profitto [...] Ford &egrave; dovuto uscire dal campo strettamente industriale della produzione per organizzare anche i trasporti e la distribuzione della sua merce, determinando cos&igrave; una distribuzione della massa del plusvalore pi&ugrave; favorevole all'industriale produttore&raquo; (<a href='http://dl.gramsciproject.org/quaderno/10-II/nota/36' target='_blank' class='link-to-note'>ivi</a>, 1281-2), fino a cercare di conformare, in funzione delle esigenze della massima produttivit&agrave; e della razionalizzazione produttiva, l'intera vita sociale e culturale del lavoratore, regolamentandone ogni aspetto, compresi i costumi (proibizionismo) e la vita sessuale (Q 22, 10-1). Il capitalismo &egrave; il prodotto di un processo storico, si sviluppa nell'et&agrave; moderna, diffondendo &laquo;un tipo relativamente omogeneo di uomo economi co&raquo; (<a href='http://dl.gramsciproject.org/quaderno/10-II/nota/37' target='_blank' class='link-to-note'>Q 10 II, 37</a>, 1285). Perch&eacute; il capitalismo si affermi occorre un insieme combinato e interagente di condizioni economiche, sociali, culturali, politiche. Sbagliano perci&ograve; quanti &ndash; afferma G. &ndash;, ignorando il principio di specificazione storica, pretendono, come fa Corrado Barbagallo, &laquo;di trovare nell'antichit&agrave; ci&ograve; che &egrave; essenzialmente moderno, come il capitalismo [...] e le manifestazioni&raquo; che al capitalismo sono collegate (<a href='http://dl.gramsciproject.org/quaderno/11/nota/11' target='_blank' class='link-to-note'>Q 11, 11</a>, 1373; v. anche LC 310, a Giulia, 10 febbraio 1930). Mosso dalle sue intime contraddizioni, il capitalismo si sviluppa in modo disuguale nel tempo e nello spazio geopolitico. Esso &egrave; tanto pi&ugrave; sviluppato, quanto maggiore &egrave; la sua capacit&agrave; di estrazione del plusvalore relativo, come &egrave; nei paesi con numerose &laquo;industrie progressive (nelle quali il capitale costante &egrave; andato aumentando)&raquo; (<a href='http://dl.gramsciproject.org/quaderno/15/nota/5' target='_blank' class='link-to-note'>Q 15, 5</a>, 1757), e quanto minore &egrave; il peso delle classi sociali &laquo;parassitarie&raquo;, prive di &laquo;una funzione essenziale nel mondo produttivo&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2141). G. considera il sistema industriale come luogo in cui viene prodotta nuova ricchezza, con una visione del capitalismo legata alla cosalit&agrave; della produzione piuttosto che all'essenza del rapporto salariale. Nel confronto tra Stati Uniti ed Europa, i primi hanno &laquo;&ldquo;una composizione demografica razionale&rdquo;&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>ibid.</a>), mentre &laquo;l'Italia &egrave; il paese, che [...] ha il maggior peso di popolazione parassitaria&raquo; (<a href='http://dl.gramsciproject.org/quaderno/19/nota/7' target='_blank' class='link-to-note'>Q 19, 7</a>, 1996). Anche il confronto tra Germania e Inghilterra, entrambe travolte dalla crisi economica mondiale, vede nella prima una potenziale ripresa grazie alla maggior presenza di imprese industriali, mentre nella seconda prevale il capitale commerciale e finanziario (<a href='http://dl.gramsciproject.org/quaderno/9/nota/61' target='_blank' class='link-to-note'>Q 9, 61</a>, 1131-2). Nel 1926 G. legge la distinzione tra paesi pi&ugrave; o meno capitalisticamente avanzati alla luce del rapporto centro-periferia, che articola il sistema capitalistico mondiale in una relazione di dipendenza-subordinazione dei paesi di capitalismo periferico rispetto ai capitalismi centrali, in cui lo Stato &egrave; molto pi&ugrave; forte, &laquo;la classe dominante possiede delle riserve politiche ed organizzative che non possedeva per esempio in Russia&raquo; (Un esame della situazione italiana, 2-3 agosto 1926, in CPC 121). Nei Q l'autore espone una concezione antideterministica e dialettica del capitalismo. La caduta tendenziale del saggio di profitto e la crisi sono le questioni intorno a cui si articola la contraddizione tra &laquo;le forze materiali di produzione e i rapporti di produzione&raquo; (<a href='http://dl.gramsciproject.org/quaderno/11/nota/64' target='_blank' class='link-to-note'>Q 11, 64</a>, 1492), posta da Marx a fondamento del movimento della storia nella Prefazione del '59 a Per la critica dell'economia politica, uno dei testi pi&ugrave; visitati nella riflessione dei Q sul marxismo. Nello studio del capitalismo &egrave; un errore separare il processo di produzione del capitale (esposto nel primo libro del Capitale di Marx) dal processo complessivo della produzione capitalistica (terzo libro), come invece fa Croce che, assumendo la legge della caduta tendenziale del saggio di profitto come se &laquo;fosse valida &ldquo;assolutamente&rdquo; e non invece come termine dialettico di un pi&ugrave; vasto processo organico&raquo;, isolandola dalla produzione del plusvalore relativo e da quell'&laquo;elemento fondamentale nella formazione del valore e del profitto&raquo; che &egrave; &laquo;il &ldquo;lavoro socialmente necessario&rdquo;, la cui formazione non pu&ograve; essere studiata e rilevata in una sola fabbrica o impresa&raquo;, si preclude la comprensione del movimento complessivo della societ&agrave; capitalistica, fino a ipotizzare in termini paradossali la sua &laquo;fine automatica e imminente&raquo;; visione &ldquo;crollista&rdquo;, condivisa per una fase dal movimento comunista con la &ldquo;mitizzazione&rdquo; di alcuni passi del Capitale e duramente contestata da G. (<a href='http://dl.gramsciproject.org/quaderno/10-II/nota/36' target='_blank' class='link-to-note'>Q 10 II, 36</a>, 1281-4). Se il movimento contraddittorio del capitale non porta deterministicamente al crollo del capitalismo, resta aperta la questione delle condizioni e dei tempi &ndash; lunghi &ndash; in cui la contraddizione economica raggiunger&agrave; un livello tale da richiedere la sua soluzione in una rivoluzione politica, &laquo;quando tutta l'economia mondiale sar&agrave; diventata capitalistica e di un certo grado di sviluppo: [...] le forze controperanti della legge tendenziale e che si riassumono nella produzione di sempre maggiore plusvalore relativo hanno dei limiti, che sono dati, per esempio, tecnicamente dall'estensione della resistenza elastica della materia e socialmente dalla misura sopportabile di disoccupazione in una determinata societ&agrave;&raquo; (<a href='http://dl.gramsciproject.org/quaderno/10-II/nota/33' target='_blank' class='link-to-note'>Q 10 II, 33</a>, 1279). La crisi che si prolunga &laquo;in forma catastrofica dal 1929&raquo; &egrave; un &laquo;processo complicato&raquo;, non attribuibile a una sola causa (&laquo;semplificare significa snaturare e falsificare&raquo;), di cui il crollo borsistico &egrave; solo &laquo;una delle clamorose manifestazioni&raquo;. Essa &egrave; immanente al capitalismo, &laquo;ha origini interne, nei modi di produzione e quindi di scambio, e non in fatti politici e giuridici&raquo;: anzi si pu&ograve; dire che lo sviluppo del capitalismo sia stato una continua crisi. Il capitalismo &egrave; un sistema mondiale (&laquo;il mondo &egrave; una unit&agrave;, [...] tutti i paesi, rimanendo in certe condizioni di struttura, passeranno per certe &ldquo;crisi&rdquo;&raquo;), mosso da contraddizioni fondamentali, tra cui quella fra la tendenza all'internazionalizzazione dell'economia e l'arroccamento degli Stati in forme protezionistiche e autarchiche (<a href='http://dl.gramsciproject.org/quaderno/15/nota/5' target='_blank' class='link-to-note'>Q 15, 5</a>, 1755-7). Superando la concezione presente negli scritti giovanili (L'intransigenza di classe e la storia italiana, 18 maggio 1918, in NM 36) del capitalismo come sistema esclusivamente fondato sull'individualismo del capitale privato e della libera concorrenza, G., che gi&agrave; nel 1920 individua nel &laquo;predominio del capitale finanziario sul capitale industriale&raquo; &laquo;una struttura organica, una normalit&agrave; del capitalismo e non gi&agrave; un &ldquo;vizio contratto dalle abitudini di guerra&rdquo;&raquo; (La relazione Tasca e il congresso camerale di Torino, 5 giugno 1920, in ON 541), affronta con diversi strumenti concettuali la questione del capitalismo di Stato, suscitato dal movimento capitalistico stesso, dalla crisi che &egrave; inerente al suo modo di produzione. Posta come unitaria, &laquo;economica e politica insieme&raquo;, l'origine della classe dominante (<a href='http://dl.gramsciproject.org/quaderno/1/nota/150' target='_blank' class='link-to-note'>Q 1, 150</a>, 132), G. non vede le imprese pubbliche come una forma di socialismo, ma come &laquo;parte integrante del capitalismo&raquo; (<a href='http://dl.gramsciproject.org/quaderno/7/nota/40' target='_blank' class='link-to-note'>Q 7, 40</a>, 889): &laquo;tutte le tendenze organiche del moderno capitalismo di Stato&raquo; sono &laquo;un modo per un savio sfruttamento capitalistico nelle nuove condizioni che rendono impossibile (almeno in tutta la sua esplicazione ed estensione) la politica economica liberale&raquo; (<a href='http://dl.gramsciproject.org/quaderno/7/nota/91' target='_blank' class='link-to-note'>Q 7, 91</a>, 920). L'intervento statale, sorto per fronteggiare la crisi capitalistica, segna tuttavia una svolta (nel momento in cui lo Stato assume &laquo;una funzione di primo ordine come capitalista, [...] deve intervenire per controllare se i suoi investimenti sono bene amministrati&raquo;, <a href='http://dl.gramsciproject.org/quaderno/9/nota/8' target='_blank' class='link-to-note'>Q 9, 8</a>, 1101), &egrave; la manifestazione della necessit&agrave; del superamento del sistema e indica la strada dell'&laquo;economia programmatica&raquo; (<a href='http://dl.gramsciproject.org/quaderno/22/nota/1' target='_blank' class='link-to-note'>Q 22, 1</a>, 2139), che, liberata dal comando del capitale, rappresenta la prospettiva futura.</p></body></html>