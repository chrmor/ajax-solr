<html><head><title>Gramsci Dictionary: Cultura mondiale</title></head><body><h1>Cultura mondiale</h1><p> &laquo;Cultura&raquo; e &laquo;mondo&raquo; sono concetti chiave del pensiero di G., congeniali al suo peculiare &ldquo;universalismo&rdquo;, teso all'&laquo;unificazione culturale del genere umano&raquo;. L'espressione &laquo;cultura mondiale&raquo;, come tale, si ritrova raramente nei Q e nelle LC. All'inizio di <a href='http://gramscisource.org/quaderno/15/nota/61' target='_blank' class='link-to-note'>Q 15, 61</a>, 1825-6 il passo pi&ugrave; delicato, che parla dell'&laquo;egemonia della cultura occidentale su tutta la cultura mondiale&raquo;, e continua: &laquo;Ammesso anche che altre culture abbiano avuto importanza e significato nel processo di unificazione &ldquo;gerarchica&rdquo; della civilt&agrave; mondiale (e certamente ci&ograve; &egrave; da ammettere senz'altro), esse hanno avuto valore universale in quanto sono diventate elementi costitutivi della cultura europea, la sola storicamente o concretamente universale&raquo;. Il passo ha fatto parlare di un pregiudizio &ldquo;etnocentrico&rdquo; di G.; come si evince invece dal prosieguo della nota, quell'egemonia &egrave; destinata a cedere il testimone a un &laquo;nuovo processo culturale&raquo;, che straripa sia dalla centralit&agrave; euro-occidentale, sia dalle forme tradizionali di cultura rappresentate dai &laquo;grandi intellettuali&raquo; e &ldquo;filosofi di professione&rdquo;, e pone le basi di una cultura che &laquo;tende a diventare popolare, di massa, con carattere concretamente mondiale&raquo;. A G. non interessa una cultura mondiale unificata, che trascuri le differenze e articolazioni geoculturali. Di Benedetto Croce egli sottolinea la consapevolezza di essere &laquo;un leader della cultura mondiale e delle responsabilit&agrave; e dei doveri che essa porta con s&eacute;&raquo; (LC 564, a Tania, 18 aprile 1932), riconoscendo che il &laquo;movimento di riforma morale e intellettuale promosso in Italia da Benedetto Croce&raquo;, fondato sulla convinzione che &laquo;l'uomo moderno pu&ograve; e deve vivere senza religione [...] rivelata o positiva o mitologica&raquo;, sia &laquo;il maggiore contributo alla cultura mondiale che abbiano dato gli intellettuali moderni italiani&raquo; (LC 446-7, a Tatiana, 17 agosto 1931). Per altro verso G. critica, gi&agrave; in QM, scritto pochi mesi prima di venire arrestato, la proiezione europea e mondiale del pensiero di Croce, in quanto funzionale al rifiuto di ogni attenzione alla problematica sociale e culturale del Mezzogiorno d'Italia.</p><h2>GIORGIO BARATTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cultura'>Cultura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mondo'>Mondo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a></body></html>