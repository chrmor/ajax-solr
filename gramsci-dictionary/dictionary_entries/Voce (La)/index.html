<html><head><title>Gramsci Dictionary: Voce (La)</title></head><body><h1>Voce (La)</h1><p> Nella riflessione carceraria G. si sofferma sull'attivit&agrave; e la funzione culturale della rivista fiorentina confrontandone programma e risultati effettivi, segue le linee dei rapporti degli scrittori vociani con la storia della critica, analizza le loro opere con giudizi variegati, ricorda gli argomenti affrontati sulle pagine del giornale. &Egrave; in <a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426 che emerge il quadro pi&ugrave; completo dei propositi del gruppo vociano: secondo G., &ldquo;La Voce&rdquo; ha portato avanti una lotta per una nuova cultura, che si pu&ograve; porre in relazione con gli obiettivi della critica militante desanctisiana. Tuttavia i vociani si pongono su un livello inevitabilmente subalterno (<a href='http://gramscisource.org/quaderno/4/nota/5' target='_blank' class='link-to-note'>ibid.</a>): se De Sanctis si proponeva la creazione di un'&laquo;alta cultura nazionale&raquo;, &ldquo;La Voce&rdquo; ha cercato di divulgare quella stessa cultura &laquo;in uno strato intermedio&raquo; (<a href='http://gramscisource.org/quaderno/4/nota/5' target='_blank' class='link-to-note'>ibid.</a>). Nel Testo C si aggiunge che gli intellettuali che facevano capo alla rivista vollero &laquo;democratizzare&raquo; quanto era stato &laquo;aristocratico&raquo; in De Sanctis e Croce, sicch&eacute;, se il compito desanctisiano fu &laquo;formare uno Stato Maggiore culturale&raquo; (<a href='http://gramscisource.org/quaderno/23/nota/3' target='_blank' class='link-to-note'>Q 23, 3</a>, 2189), &ldquo;La Voce&rdquo; invece cerc&ograve; di &laquo;estendere agli ufficiali subalterni lo stesso tono di civilt&agrave;&raquo; (<a href='http://gramscisource.org/quaderno/23/nota/3' target='_blank' class='link-to-note'>ibid.</a>). In <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2109 G. afferma che talune fondamentali &laquo;quistioni&raquo; che rimandano al carattere non nazionale-popolare della letteratura italiana sono state spesso mal poste a causa dell'influsso di alcuni concetti della critica crociana, come la distinzione tra storia della cultura e storia dell'arte. Per G. &laquo;l'arte &egrave; sempre legata a una determinata cultura o civilt&agrave;&raquo;: pertanto solo lottando per un rinnovamento della cultura e per la creazione di un nuovo uomo &egrave; possibile rinnovare l'arte dall'interno. La lotta vociana a favore di &laquo;una nuova cultura, un nuovo modo di vivere&raquo;, pertanto, non poteva &laquo;creare artisti, ut sic&raquo;, ma &laquo;indirettamente promuoveva anche la formazione di temperamenti artistici originali, poich&eacute; nella vita c'&egrave; anche l'arte&raquo; (<a href='http://gramscisource.org/quaderno/23/nota/3' target='_blank' class='link-to-note'>Q 23, 3</a>, 2190). Al movimento culturale G. riconosce cos&igrave;, comunque, la funzione di aver suscitato correnti artistiche, aiutando molti artisti a &laquo;ritrovare se stessi&raquo; e generando in loro un maggiore bisogno di &laquo;interiorit&agrave; e di espressione sincera di essa&raquo; (<a href='http://gramscisource.org/quaderno/23/nota/3' target='_blank' class='link-to-note'>Q 23, 3</a>, 2189). Tuttavia &laquo;dal movimento non fu espresso nessun grande artista&raquo; (<a href='http://gramscisource.org/quaderno/23/nota/3' target='_blank' class='link-to-note'>ibid.</a>), poich&eacute; i dibattiti della rivista si sarebbero attestati a livelli mediocri e provinciali, senza riuscire a produrre un cambiamento di idee, ma solo &laquo;sufficienza e mutria&raquo; (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 427). D'altronde gi&agrave; nelle primissime pagine dei Q (<a href='http://gramscisource.org/quaderno/1/nota/8' target='_blank' class='link-to-note'>Q 1, 8</a>, 8) compare un epigrammatico giudizio (&laquo;La vecchia generazione degli intellettuali ha fallito&raquo;, pur avendo avuto una giovinezza: si fanno i nomi espliciti di Papini, Prezzolini e Soffici), che le note successive in merito non faranno che motivare. G. precisa infatti che anche &ldquo;La Voce&rdquo; fu intaccata da quel &laquo;fenomeno generale di deterioramento culturale&raquo; (<a href='http://gramscisource.org/quaderno/28/nota/6' target='_blank' class='link-to-note'>Q 28, 6</a>, 2328) che fu il &laquo;lorianesimo&raquo; (<a href='http://gramscisource.org/quaderno/28/nota/6' target='_blank' class='link-to-note'>ivi</a>, 2326; nel Testo A, in <a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 22, &laquo;Lorismo&raquo;), connesso alla &laquo;scarsa organizzazione della cultura&raquo;. Il movimento vociano si presenta agli occhi di G. a tratti come confuso e caotico: nella prima delle rubriche dedicate alle &laquo;riviste tipo&raquo; si evidenzia la necessit&agrave; per la tipologia storiografica (in <a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2263, aggiungendo alla &ldquo;Voce&rdquo; e all'&ldquo;Unit&agrave;&rdquo; di Salvemini il &ldquo;Leonardo&rdquo; di Luigi Russo, si parler&agrave; di tipo &laquo;critico-storico-bibliografico&raquo;) di mantenere &laquo;una forte organizzazione interna redazionale&raquo; (<a href='http://gramscisource.org/quaderno/1/nota/35' target='_blank' class='link-to-note'>Q 1, 35</a>, 26), ovvero di dotarsi di un &laquo;indirizzo intellettuale molto unitario e non antologico&raquo; (<a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2263). Le riviste che invece si rivolgano a tutti e a nessuno perdono, secondo G., la loro utilit&agrave;: priva proprio dell'indispensabile &laquo;movimento disciplinato di base&raquo; (<a href='http://gramscisource.org/quaderno/6/nota/120' target='_blank' class='link-to-note'>Q 6, 120</a>, 790), &ldquo;La Voce&rdquo; fin&igrave; per scindersi in &ldquo;Lacerba&rdquo;, &ldquo;La Voce&rdquo; e l'&ldquo;Unit&agrave;&rdquo;, &laquo;con la tendenza in ognuna a scindersi all'infinito&raquo;, seguendo i &laquo;movimenti incomposti&raquo; (<a href='http://gramscisource.org/quaderno/6/nota/120' target='_blank' class='link-to-note'>ibid.</a>) che si determinavano all'interno degli strati di lettori. Il gruppo della &ldquo;Voce&rdquo; gi&agrave; prima del 1914 cercava, con &laquo;concordia discorde&raquo; (<a href='http://gramscisource.org/quaderno/23/nota/25' target='_blank' class='link-to-note'>Q 23, 25</a>, 2213), di elaborare una coscienza nazionale-popolare moderna; tuttavia i nodi problematici che mostravano come la letteratura italiana non fosse nazionale-popolare (assenza di un teatro italiano, di una letteratura italiana popolare in Italia, di romanzi d'appendice e per l'infanzia ecc.) furono fronteggiati in modo insufficiente e impreciso anche dai migliori esponenti del futurismo della &ldquo;Voce&rdquo; e di &ldquo;Lacerba&rdquo;, fautori di uno &ldquo;Sturm und Drang popolaresco&rdquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1670). In tali scrittori G. ravvisa un'assenza di carattere e una deleteria tendenza a manifestazioni &laquo;carnevalesche e pagliaccesche, da piccoli borghesi scettici e aridi&raquo; (<a href='http://gramscisource.org/quaderno/14/nota/14' target='_blank' class='link-to-note'>ibid.</a>). La letteratura regionale assunse infatti connotazioni folcloristiche e il popolo regionale fu osservato con lo spirito &ldquo;impartecipativo&rdquo; e cosmopolita del &laquo;turista in cerca di sensazioni forti e originali per la loro crudezza&raquo; (<a href='http://gramscisource.org/quaderno/14/nota/14' target='_blank' class='link-to-note'>ibid.</a>). Gli intellettuali vociani, pur avendo modificato il rituale, sarebbero restati infatti &laquo;&ldquo;sacerdoti dell'arte&rdquo;, in regime di concordato e di monopolio&raquo; (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 427). &egrave; sottolineato spesso l'influsso crociano sull'attivit&agrave; culturale vociana: don Benedetto, al pari di Giustino Fortunato, secondo G. avrebbe ispirato dal 1900 al 1914 (e in seguito &ndash; egli osserva in <a href='http://gramscisource.org/quaderno/10b/nota/59' target='_blank' class='link-to-note'>Q 10 II, 59</a>, 1353 &ndash; &laquo;come risoluzione&raquo;) ogni rivista &ndash; attraverso anche la partecipazione diretta con la pubblicazione di propri scritti &ndash; e ogni movimento giovanile che si proponesse di svecchiare la cultura italiana e &laquo;la vita dei partiti borghesi&raquo; (<a href='http://gramscisource.org/quaderno/10b/nota/59' target='_blank' class='link-to-note'>ibid.</a>). &ldquo;La Voce&rdquo; ospit&ograve; anche un'intervista crociana rilasciata a Giovanni Castellano nel 1910, che secondo G. segna il limite della prima fase dell'attivit&agrave; del Croce come leader delle correnti revisionistiche di fine Ottocento (v. <a href='http://gramscisource.org/quaderno/10a/nota/2' target='_blank' class='link-to-note'>Q 10 I, 2</a>, 1214): la rivista fiorentina infatti influenz&ograve; il socialismo come &laquo;elemento di revisionismo&raquo; (<a href='http://gramscisource.org/quaderno/1/nota/90' target='_blank' class='link-to-note'>Q 1, 90</a>, 91). Croce inoltre affianc&ograve; alle preoccupazioni di &laquo;leader mondiale&raquo; (<a href='http://gramscisource.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1303) l'interesse per la sprovincializzazione della cultura italiana, diffondendo quello che sar&agrave; uno dei principi base del programma vociano, la necessit&agrave; di una molteplicit&agrave; di contatti con il panorama internazionale. Ambiguo si rivel&ograve; nel tempo per&ograve; nei suoi confronti l'atteggiamento di Papini, che inizialmente un&igrave; Croce in un &laquo;binomio odioso&raquo; (<a href='http://gramscisource.org/quaderno/17/nota/16' target='_blank' class='link-to-note'>Q 17, 16</a>, 1920) con la citt&agrave; di Roma, oggetto degli strali di futuristi e vociani fino al 1919. G. menziona l'articolo &laquo;gesuitico e cristianuccio&raquo; (<a href='http://gramscisource.org/quaderno/17/nota/16' target='_blank' class='link-to-note'>ibid.</a>) intitolato Il Croce e la Croce, che registra l'untuosit&agrave; della chiusura in contrapposizione con i &laquo;lazzi stereotipati e meccanici&raquo; (<a href='http://gramscisource.org/quaderno/8/nota/105' target='_blank' class='link-to-note'>Q 8, 105</a>, 1002) dell'avvio. Si evidenzia allora l'ipocrisia di Papini, descritta come &laquo;repugnante&raquo; (<a href='http://gramscisource.org/quaderno/8/nota/105' target='_blank' class='link-to-note'>ivi</a>, 1003), aggettivo riservato anche alla retorica di Kobilek. Giornale di battaglia di Ardengo Soffici, che in <a href='http://gramscisource.org/quaderno/1/nota/9' target='_blank' class='link-to-note'>Q 1, 9</a>, 8 G. aveva descritto come &laquo;un cafone senza ingenuit&agrave; e spontaneit&agrave;&raquo;. Parole elogiative spettano di contro al Guerra del '15 (Dal taccuino di un volontario) di Giani Stuparich, riportato come esempio dei risultati raggiunti dai vociani nell'ambito della letteratura di guerra. Per quanto riguarda Prezzolini, invece, la fase della sua produzione originaria terminerebbe secondo G. con la pubblicazione del Codice della Vita italiana nel 1921: dopo tale data, egli avrebbe cominciato a lodare ci&ograve; che aveva sempre avversato, sostituendo ai propositi di rinnovamento della cultura italiana quelli di conservazione di &laquo;un patrimonio ideale&raquo;, espressi nella lettera del 1923 a Gobetti Per una societ&agrave; degli Apoti, citata da G. in Q 1, 142 (poi in <a href='http://gramscisource.org/quaderno/23/nota/31' target='_blank' class='link-to-note'>Q 23, 31</a>). G. accenna a vari argomenti al centro dei dibattiti vociani: ricorda le campagne meridionaliste di Salvemini, citando il numero monografico sulla questione meridionale del 1911, contenente, tra gli altri, anche un articolo di Gennaro Avolio sul clero, e fa riferimento ai due numeri sull'irredentismo del 1910. Una nota di biasimo G. riserva poi all'antiprotezionismo di sinistra proprio di alcuni sindacalisti e di esponenti della &ldquo;Voce&rdquo; e dell'&ldquo;Unit&agrave;&rdquo;, mentre auspica che una sezione filosofica di una rivista del tipo medio corrispondente alla &ldquo;Voce&rdquo; e al &ldquo;Leonardo&rdquo;, come all'&ldquo;Ordine Nuovo&rdquo;, accolga una &laquo;trattazione analitica e sistematica della concezione filosofica di Antonio Labriola&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1509).</p><h2>JOLE SILVIA IMBORNONE</h2></body></html>