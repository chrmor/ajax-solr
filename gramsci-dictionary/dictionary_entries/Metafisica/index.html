<html><head><title>Gramsci Dictionary: Metafisica</title></head><body><h1>Metafisica</h1><p> Per G. metafisica &egrave; ogni forma di pensiero che presenta le proprie categorie come aventi una validit&agrave; universale e &laquo;fuori del tempo e dello spazio&raquo; (<a href='http://gramscisource.org/quaderno/8/nota/174' target='_blank' class='link-to-note'>Q 8, 174</a>, 1046). G. specifica tale critica ponendo il concetto di metafisica in stretta relazione con quello di teologia (<a href='http://gramscisource.org/quaderno/8/nota/224' target='_blank' class='link-to-note'>Q 8, 224</a>, 1082), speculazione (<a href='http://gramscisource.org/quaderno/8/nota/224' target='_blank' class='link-to-note'>ibid.</a>), trascendenza (<a href='http://gramscisource.org/quaderno/8/nota/235' target='_blank' class='link-to-note'>Q 8, 235</a>, 1088), antistoricismo (<a href='http://gramscisource.org/quaderno/8/nota/219' target='_blank' class='link-to-note'>Q 8, 219</a>, 1079) e dogmatismo (<a href='http://gramscisource.org/quaderno/8/nota/219' target='_blank' class='link-to-note'>ibid.</a>). G. individua dei residui di metafisica non solo nell'idealismo di Croce, ma anche nel materialismo volgare rappresentato dalla concezione della filosofia marxista di Bucharin. L'autore dei Q prende seriamente &laquo;la critica del Croce ai residui di teologia e di metafisica&raquo; (<a href='http://gramscisource.org/quaderno/8/nota/224' target='_blank' class='link-to-note'>Q 8, 224</a>, 1082), ma non ne considera valida la parte rivolta alla concezione marxiana della struttura: anzitutto Marx non concepisce la struttura economica della societ&agrave; metafisicamente bens&igrave; storicamente (<a href='http://gramscisource.org/quaderno/10a/nota/8' target='_blank' class='link-to-note'>Q 10 I, 8</a>, 1226); inoltre, lo stesso pensiero di Croce, per via della sua natura speculativa, contiene residui di metafisica (<a href='http://gramscisource.org/quaderno/10a/nota/8' target='_blank' class='link-to-note'>ivi</a>, 1225). Da una parte G. oppone all'interpretazione crociana di Marx il concetto di &laquo;mercato determinato&raquo; (<a href='http://gramscisource.org/quaderno/8/nota/128' target='_blank' class='link-to-note'>Q 8, 128</a>, 1018 e <a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1247), dall'altra insiste sul fatto che la filosofia della prassi &egrave; &laquo;lo &ldquo;storicismo&rdquo; assoluto&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1437), che storicizza anche le categorie del pensiero per mezzo del concetto dinamico di praxis. La critica buchariniana della metafisica &egrave; secondo G. di natura metafisica: Bucharin non comprende &laquo;il concetto di movimento storico, del divenire e quindi della dialettica&raquo; (<a href='http://gramscisource.org/quaderno/8/nota/174' target='_blank' class='link-to-note'>Q 8, 174</a>, 1046). Incapace di cogliere la filosofia come storicit&agrave;, cade nel &laquo;dogmatismo&raquo;, quindi nella &laquo;metafisica&raquo; (<a href='http://gramscisource.org/quaderno/8/nota/174' target='_blank' class='link-to-note'>ibid.</a>). Il suo tentativo di fondare una filosofia marxista sulla &laquo;metafisica della &ldquo;materia&rdquo; che non pu&ograve; non essere eterna e assoluta&raquo; (<a href='http://gramscisource.org/quaderno/4/nota/40' target='_blank' class='link-to-note'>Q 4, 40</a>, 466 e <a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1489) ha come complemento un &laquo;&ldquo;antistoricismo&rdquo;&raquo; metodico che giudica tutto il passato secondo la &ldquo;verit&agrave;&rdquo; del presente, divenendo cos&igrave; &laquo;nient'altro che un residuo metafisico&raquo; (<a href='http://gramscisource.org/quaderno/8/nota/219' target='_blank' class='link-to-note'>Q 8, 219</a>, 1079). A tali residui G. oppone la filosofia della praxis come nuova forma di filosofia che pu&ograve; essere afferrata solo nella sua identit&agrave; con la politica come organizzazione delle relazioni sociali.</p><h2>PETER THOMAS</h2></body></html>