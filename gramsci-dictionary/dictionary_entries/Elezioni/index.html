<html><head><title>Gramsci Dictionary: Elezioni</title></head><body><p> Per G. il progressivo ampliamento del suffragio oltre la ristretta cerchia dei possidenti bianchi e maschi della tradizione liberale ha in s&eacute; la potenzialit&agrave; di produrre dei &laquo;momenti di vita intensamente collettiva e unitaria nello sviluppo nazionale&raquo; di un popolo (<a href='http://gramscisource.org/quaderno/19/nota/19' target='_blank' class='link-to-note'>Q 19, 19</a>, 2004). Le elezioni a suffragio universale, &laquo;con gli spostamenti nelle forze politiche dei partiti, e con i cambiamenti che i risultati possono portare nel governo&raquo; (<a href='http://gramscisource.org/quaderno/8/nota/87' target='_blank' class='link-to-note'>Q 8, 87</a>, 992), consentono di superare la concezione assoluta del potere medievale: autorit&agrave; e sovranit&agrave; non sono pi&ugrave; privilegi di casta, ma sono riposte, almeno formalmente, nel popolo. Tale potenzialit&agrave; del regime rappresentativo pu&ograve; divenire effettuale solo quando &egrave; il prodotto della lotta di &laquo;grandi masse della popolazione&raquo; (<a href='http://gramscisource.org/quaderno/3/nota/62' target='_blank' class='link-to-note'>Q 3, 62</a>, 342) e non della meccanica applicazione di un sistema conquistato da altri popoli. In quest'ultimo caso i partiti tendono a non essere &laquo;una frazione organica delle classi popolari&raquo;, ma a costituirsi unicamente in vista delle elezioni quale &laquo;insieme di galoppini e maneggioni elettorali&raquo; (<a href='http://gramscisource.org/quaderno/14/nota/10' target='_blank' class='link-to-note'>Q 14, 10</a>, 1664). G. contesta, dunque, &laquo;ogni mistica&raquo; fiducia nelle doti salvifiche del suffragio universale. Ogni svolta storica pu&ograve; essere solo sanzionata dal passaggio elettorale, essendo in realt&agrave; il prodotto di una lotta condotta dalla &laquo;classe fondamentale&raquo; sul piano politico-economico. L'esito delle elezioni dipende dallo sviluppo della coscienza storico-politica delle masse, per cui esse possono essere tanto strumento di emancipazione politica delle classi popolari quanto &laquo;meccanismo favorevolissimo alle tendenze reazionarie e clericali&raquo; (<a href='http://gramscisource.org/quaderno/19/nota/31' target='_blank' class='link-to-note'>Q 19, 31</a>, 2057). Pur contestando l'astensionismo, fondato su una &laquo;concezione meccanicamente catastrofica&raquo;, G. &egrave; consapevole che &laquo;il parlamentarismo e l'elezionismo offrono un terreno propizio&raquo; per la demagogia regressiva che si serve &laquo;delle masse popolari, delle loro passioni sapientemente eccitate e nutrite, per i propri fini particolari&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 772). Tramite il controllo dei mezzi di comunicazione di massa &egrave; infatti possibile &laquo;suscitare estemporaneamente scoppi di panico o di entusiasmo fittizio che permettono il raggiungimento di scopi determinati nelle elezioni&raquo; (<a href='http://gramscisource.org/quaderno/7/nota/103' target='_blank' class='link-to-note'>Q 7, 103</a>, 929). G. ne deduce l'intrinseca debolezza di una sovranit&agrave; popolare esercitata tramite elezioni parlamentari: &laquo;basta avere il predominio ideologico (o meglio emotivo) in quel giorno determinato per avere una maggioranza che dominer&agrave; per 34-5 anni, anche se, passata l'emozione, la massa elettorale si stacca dalla sua espressio ne legale&raquo; (<a href='http://gramscisource.org/quaderno/7/nota/103' target='_blank' class='link-to-note'>ibid.</a>). Del resto, la classe dominante ricorrer&agrave; a ogni trucco che i rapporti di forza le consentiranno per addomesticare i risultati elettorali. Da questo punto di vista particolarmente pernicioso &egrave; il sistema uninominale, che restringe e falsifica &laquo;le posizioni politiche di massa per l'artificiosa delimitazione dei collegi&raquo; (<a href='http://gramscisource.org/quaderno/19/nota/19' target='_blank' class='link-to-note'>Q 19, 19</a>, 2005), consentendo il formarsi di &laquo;maggioranze fittizie&raquo; (<a href='http://gramscisource.org/quaderno/3/nota/67' target='_blank' class='link-to-note'>Q 3, 67</a>, 346) e spingendo &laquo;i partiti a un opportunismo interno peggiore del compromesso parlamentare&raquo; (<a href='http://gramscisource.org/quaderno/6/nota/40' target='_blank' class='link-to-note'>Q 6, 40</a>, 714). Da parte sua la classe dominante far&agrave; di tutto per evitare che il governo sia espressione dell'assemblea legislativa, consentendo all'esecutivo di svincolarsi dal controllo del parlamento, mediante &laquo;l'impiego pi&ugrave; o meno esteso dei decreti-legge che tendono a sostituire la legislazione ordinaria&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1637-8). Tale tendenza a indebolire gli organi rappresentativi produce nel senso comune &laquo;il contrasto tra il Parlamento come si pretendeva fosse e come era realmente, cio&egrave; poco meno di nulla&raquo; (<a href='http://gramscisource.org/quaderno/8/nota/96' target='_blank' class='link-to-note'>Q 8, 96</a>, 998). Al contempo si amplia il contrasto fra rappresentanti e rappresentati, &laquo;rafforzando la posizione relativa del potere della burocrazia (civile e militare), dell'alta finanza, della Chiesa&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1603). In tal modo si afferma progressivamente nel senso comune la convinzione che le decisioni importanti non sono prese dagli &laquo;organismi politici derivanti dal suffragio universale, ma o da organismi privati (societ&agrave; capitalistiche, Stato maggiore, ecc.) o da grandi funzionari sconosciuti al paese&raquo; (<a href='http://gramscisource.org/quaderno/6/nota/137' target='_blank' class='link-to-note'>Q 6, 137</a>, 801). Le classi dominanti cercheranno di sfruttare tale discredito degli organismi elettivi per propagandare l'esigenza di uno Stato-governo forte. L'ideologia dominante tender&agrave; a contrapporre al metodo meramente quantitativo che assicura il potere per via elettorale il metodo qualitativo, i colpi di mano di minoranze, di &laquo;grandi caratteri&raquo; che disdegnano di fondare il proprio potere sulla maggioranza. Tuttavia, come nota G., la quantit&agrave; di voti resta &laquo;un semplice valore strumentale&raquo; che fornisce la misura dell'efficacia e della &laquo;capacit&agrave; di espansione e di persuasione delle opinioni di pochi, delle minoranze attive, delle &eacute;lites, [...] cio&egrave; la loro razionalit&agrave; o storicit&agrave; o funzionalit&agrave; concreta&raquo; (<a href='http://gramscisource.org/quaderno/13/nota/30' target='_blank' class='link-to-note'>Q 13, 30</a>, 1625). A contestare il meccanismo elettivo, pretendendo di divenire &laquo;&eacute;lite per decreto&raquo;, sar&agrave; solo la boria di chi pretende di &laquo;togliere all'uomo &ldquo;qualunque&rdquo; anche quella frazione infinitesima di potere che egli possiede nel decidere sul corso della vita statale&raquo; (<a href='http://gramscisource.org/quaderno/13/nota/30' target='_blank' class='link-to-note'>ibid.</a>). D'altra parte, pur rigettando le critiche reazionarie al sistema parlamentare, G. avversa la tendenza a ridurre la politica al parlamentarismo, sulla base della concezione positivista secondo cui &laquo;con le costituzioni e i parlamenti&raquo; si sarebbe inaugurata &laquo;un'epoca di &ldquo;evoluzione&rdquo; &ldquo;naturale&rdquo;&raquo; e la societ&agrave; avrebbe &laquo;trovato i suoi fondamenti definitivi perch&eacute; razionali&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765). A parere di G. la libert&agrave; di voto &egrave; pesantemente condizionata da &laquo;un centro di formazione, di irradiazione, di diffusione, di persuasione&raquo; (<a href='http://gramscisource.org/quaderno/13/nota/30' target='_blank' class='link-to-note'>Q 13, 30</a>, 1625) che elabora in sua vece la convinzione politica dell'elettore. I risultati delle elezioni, dunque, non sono altro che &laquo;la manifestazione terminale di un lungo processo in cui l'influsso massimo appartiene&raquo; alle minoranze politicizzate e in modo particolare alla classe dirigente che, concentrando nelle proprie mani &laquo;forze materiali sterminate&raquo;, prevale &laquo;nell'indurre la volont&agrave; nazionale in un senso piuttosto che in un altro&raquo; (<a href='http://gramscisource.org/quaderno/13/nota/30' target='_blank' class='link-to-note'>ibid.</a>). Per tali motivi G. tende a distinguere una &laquo;grande politica&raquo;, volta alla fondazione o alla salvaguardia di compagini statuali e modi di produzione, da una piccola politica: quella &laquo;del giorno per giorno, politica parlamentare, di corridoio, d'intrigo&raquo; (<a href='http://gramscisource.org/quaderno/13/nota/5' target='_blank' class='link-to-note'>Q 13, 5</a>, 1563), che ha luogo in &laquo;una struttura gi&agrave; stabilita per le lotte di preminenza tra le diverse frazioni di una stessa classe politica&raquo; (<a href='http://gramscisource.org/quaderno/13/nota/5' target='_blank' class='link-to-note'>ivi</a>, 1564). Pertanto egli considera &laquo;un gran passo in avanti&raquo; il fatto che nel 1871 i parigini si siano ribellati &laquo;all'Assemblea Nazionale di Versailles, formata dal suffragio universale&raquo;, comprendendo &laquo;che tra &ldquo;progresso&rdquo; e suffragio pu&ograve; esserci conflitto&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1648). D'altra parte non si possono identificare parlamentarismo e regime rappresentativo, dal momento che &egrave; possibile, anzi auspicabile, &laquo;una diversa soluzione sia del parlamentarismo che del regime burocratico, con un nuovo tipo di regime rappresentativo&raquo; (<a href='http://gramscisource.org/quaderno/14/nota/49' target='_blank' class='link-to-note'>Q 14, 49</a>, 1708). La &laquo;razionalit&agrave; storicistica&raquo; del sistema elettorale parlamentare, fondato sul principio &ldquo;una testa un voto&rdquo;, &egrave;, infatti, &laquo;sistematicamente falsificata dall'influsso della ricchezza&raquo; (<a href='http://gramscisource.org/quaderno/13/nota/30' target='_blank' class='link-to-note'>Q 13, 30</a>, 1625). Solo superando la democrazia meramente formale del sistema liberale sar&agrave; possibile operare in direzione di un consenso &laquo;supposto permanentemente attivo, fino al punto che i consenzienti potrebbero essere considerati come &ldquo;funzionari&rdquo; dello Stato&raquo; (<a href='http://gramscisource.org/quaderno/13/nota/30' target='_blank' class='link-to-note'>ivi</a>, 1626). Le elezioni non saranno allora il momento &laquo;terminale&raquo; della costruzione del consenso, ma &laquo;un modo di arruolamento volontario di funzionari statali di un certo tipo, che in un certo senso potrebbe ricollegarsi (in piani diversi) al self-government&raquo; (<a href='http://gramscisource.org/quaderno/13/nota/30' target='_blank' class='link-to-note'>ibid.</a>). Si dovr&agrave; mirare a superare, con la tendenziale &laquo;eleggibilit&agrave; di tutte le cariche&raquo;, la debolezza principale del liberalismo: &laquo;la burocrazia, cio&egrave; la cristallizzazione del personale dirigente che esercita il potere coercitivo e che a un certo punto diventa casta&raquo; (<a href='http://gramscisource.org/quaderno/6/nota/81' target='_blank' class='link-to-note'>Q 6, 81</a>, 752).</p></body></html>