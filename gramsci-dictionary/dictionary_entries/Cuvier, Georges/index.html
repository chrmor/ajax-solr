<html><head><title>Gramsci Dictionary: Cuvier, Georges</title></head><body><h1>Cuvier, Georges</h1><p> Una delle prime note dei Q recita: &laquo;L'ossicino di Cuvier. Osservazione legata alla nota precedente. Il caso Lumbroso. Da un ossicino di topo si ricostruiva talvolta un serpente di mare&raquo; (<a href='http://gramscisource.org/quaderno/1/nota/26' target='_blank' class='link-to-note'>Q 1, 26</a>, 22). La &laquo;nota precedente&raquo; &egrave; intitolata Achille Loria ed &egrave; dedicata alle &laquo;&ldquo;stranezze&rdquo;&raquo; dello studioso preso a esempio di superficialit&agrave; intellettuale (<a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 20), mentre Alberto Lumbroso &egrave; un &ldquo;loriano&rdquo; (v. <a href='http://gramscisource.org/quaderno/1/nota/32' target='_blank' class='link-to-note'>Q 1, 32</a>, 25). In una lettera coeva (30 dicembre 1929) torna il nome del naturalista e paleontologo Georges Cuvier: &laquo;Ricostituire da un ossicino un megaterio o un mastodonte era proprio di Cuvier, ma pu&ograve; avvenire che con un pezzo di coda di topo si ricostruisca invece un serpente di mare&raquo; (LC 302, a Giulia). G. intende dunque mettere soprattutto in guardia sia dal pericolo di giungere a conclusioni frettolose sulla base di labili indizi, sia dalla cattiva trasposizione del metodo delle scienze naturali nel campo delle conoscenza storico-sociale operata dal positivismo. Nel Q 14 G. precisa che, se &laquo;il principio di Cuvier, della correlazione tra le singole parti organiche di un corpo&raquo;, pu&ograve; essere &laquo;utile [...] nella sociologia&raquo;, per la &laquo;storia passata, il principio della correlazione [...] non pu&ograve; sostituire il documento, cio&egrave; non pu&ograve; dare altro che storia ipotetica, verosimile ma ipotetica&raquo;. Mentre &laquo;diverso &egrave; il caso dell'azione politica e del principio di correlazione (come quello d'analogia) applicato al prevedibile, alla costruzione di ipotesi possibili e di prospettive. Si &egrave; appunto nel campo dell'ipotesi e si tratta di vedere quale ipotesi sia pi&ugrave; verosimile e pi&ugrave; feconda di convinzioni e di educazione&raquo; (<a href='http://gramscisource.org/quaderno/14/nota/29' target='_blank' class='link-to-note'>Q 14, 29</a>, 1687). Infine, il Testo C di <a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, notevolmente modificato, afferma: &laquo;non tutti sono Cuvier e specialmente la &ldquo;sociologia&rdquo; non pu&ograve; essere paragonata alle scienze naturali. Le generalizzazioni arbitrarie e &ldquo;bizzarre&rdquo; vi sono estremamente pi&ugrave; possibili (e pi&ugrave; dannose per la vita pratica)&raquo; (<a href='http://gramscisource.org/quaderno/28/nota/3' target='_blank' class='link-to-note'>Q 28, 3</a>, 2327). G. qui pensa a Bucharin e alla &ldquo;sociologia marxista&rdquo; (si noti nel testo gramsciano &ldquo;sociologia&rdquo; tra virgolette), uno degli idola polemici dei Q.</p><h2>JOSEPH A. BUTTIGIEG</h2></body></html>