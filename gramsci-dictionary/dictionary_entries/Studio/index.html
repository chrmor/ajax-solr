<html><head><title>Gramsci Dictionary: Studio</title></head><body><h1>Studio</h1><p> Il giorno in cui fu arrestato G. aveva in tasca un biglietto per la redazione dell'&ldquo;Unit&agrave;&rdquo; nel quale affermava &laquo;la necessit&agrave; di abituarsi a pensare e a studiare anche nelle condizioni pi&ugrave; difficili&raquo; (Santucci 2005, 117). Non a caso sin dai primi giorni di detenzione il problema dello studio si presenta in G. come una sorta di sistema di autodifesa contro il pericolo di apatia e di &laquo;abbrutimento intellettuale che specialmente&raquo; lo preoccupa e a cui, a suo avviso, sospinge la dimensione coatta (LC 6, a Sraffa, 11 dicembre 1926). A distanza di un mese, in realt&agrave;, G. pensa gi&agrave; di volersi dedicare &laquo;a uno studio determinato e sistematico&raquo; (LC 24, a Tania, 27 dicembre 1926). Non &egrave; un caso che nelle lettere scritte nei mesi successivi all'arresto vi siano insistenti richieste di libri con l'intento di ricostruire &laquo;una piccola bibliotechina&raquo; (LC 39, a Giulia, 15 gennaio 1927) per poter &laquo;leggere e studiare&raquo; (LC 30, a Tania, 2 gennaio 1926 [in realt&agrave; 1927]; LC 39, a Giulia, 15 gennaio 1927) poich&eacute;, confessa alla cognata Tania, &laquo;sono assillato [...] da questa idea: che bisognerebbe far qualcosa &ldquo;f&uuml;r ewig&rdquo;. Insomma, vorrei, secondo un piano prestabilito, occuparmi intensamente e sistematicamente di qualche soggetto che mi assorbisse e che centralizzasse la mia vita interiore. Ho pensato a quattro soggetti finora [...] e cio&egrave;: I&deg; una ricerca sulla formazione dello spirito pubblico in Italia nel secolo scorso; [...] 2&deg; uno studio di linguistica comparata! [...] 3&deg; uno studio sul teatro di Pirandello [...] 4&deg; un saggio sui romanzi di appendice e il gusto popolare in letteratura&raquo; (LC 55-6, a Tania, 19 marzo del 1927). In realt&agrave; la stesura di questo piano di studio, cio&egrave; delle tantissime note che percorrono i Q, inizier&agrave; dopo due anni (LC 234, a Tania, 29 gennaio 1929; LC 236, a Tania, 9 febbraio 1929), poich&eacute;, come testimonia lo stesso G. in una lettera a Tania del 1927, &laquo;non posso prendere appunti, cio&egrave; in realt&agrave; non posso studiare ordinatamente e con profitto&raquo;, perch&eacute; non ha ottenuto il permesso dell'&laquo;uso permanente della penna&raquo; (LC 68, 11 aprile 1927), neppure &laquo;sotto la sorveglianza domandata dal capo [Mussolini, ndr], dato che passo per un terribile individuo, capace di mettere il fuoco ai quattro angoli del paese o gi&ugrave; di l&igrave;&raquo; (LC 159, a Teresina, 20 febbraio 1928). Emblematica risulta essere una lettera in cui G. scrive al fratello Carlo di chiedere al ministero che gli venga &laquo;concesso di poter avere carta e inchiostro&raquo; per potersi dedicare &laquo;a qualche lavoro di carattere letterario e allo studio delle lingue&raquo; (LC 205, 13 agosto 1928). Il 25 agosto 1928 la madre di G., Peppina Marcias, si rivolger&agrave; a Mussolini per chiedere che il figlio abbia una cella da solo e che gli &laquo;si conceda [...] il necessario per poter scrivere e dedicarsi a qualche studio&raquo; (in Pistillo 1989, 139). Il permesso di scrivere in cella arriver&agrave; per G. in un momento in cui le sue sofferenze psicologiche saranno aggravate dalle sempre pi&ugrave; laceranti condizioni del suo organismo. L'8 febbraio 1929 (<a href='http://gramscisource.org/quaderno/1/nota/0' target='_blank' class='link-to-note'>Q 1, 0</a>, 5), dunque, segna la data d'inizio non tanto della stesura regolare delle note, che si concretizzer&agrave; qualche mese dopo, quanto della ripresa di quel programma di studio delineato nella gi&agrave; citata lettera alla cognata Tania del 19 marzo 1927. L'insistenza di G. sulla necessit&agrave; per l'individuo di leggere e studiare ci viene testimoniata soprattutto dalle LC: &laquo;ognuno deve, sempre, studiare e migliorare se stesso teoricamente e professionalmente, come esplicatore di una attivit&agrave; produttiva&raquo; (LC 535, a Tania, 15 febbraio 1932). Non a caso spesso G. vorr&agrave; essere informato, a volte in maniera ossessiva, da Delio e da Giuliano sulle eventuali difficolt&agrave; che trovano &laquo;nello studiare&raquo;: &laquo;mi pare &ndash; scrive G. al figlio Iulik &ndash; che se tu stesso riconosci di avere delle difficolt&agrave;, queste non devono essere molto grandi e potrai superarle con la diligenza e la buona volont&agrave;. Il tempo assegnato allo studio &egrave; sufficiente per te? [...] Quando giochi pensi a ci&ograve; che hai studiato o quando studi pensi al gioco?&raquo; (LC 773, 25 gennaio 1936); e ancora a Delio: &laquo;ho ricevuto la tua lettera, ma non mi scrivi come va la tua salute, se ti senti forte, se puoi studiare bene, se ti stanchi facilmente&raquo; (LC 774, 1936). Tali preoccupazioni sono legate in G. non soltanto al problema dello &laquo;sviluppo della personalit&agrave;&raquo; (LC 628, a Giulia, 24 ottobre 1932) dei figli, Delio e Giuliano, ma anche a quello della nipote Edmea (LC 230, a Carlo, 31 dicembre 1928; LC 701, a Teresina, 3 aprile 1933) e pi&ugrave; in generale alla questione del peculiare rapporto del bambino-allievo con la scuola e con lo studio. In una nota del Q 4 (poi ripresa e ampliata in <a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>) G. riflettendo sul &laquo;principio educativo nella scuola elementare e media&raquo; sostiene che &laquo;se si vogliono allevare degli studiosi [...] di cui ogni civilt&agrave; ha bisogno&raquo; &egrave; necessario abituare i fanciulli a &laquo;contrarre certe abitudini di diligenza, di esattezza, di compostezza fisica, di concentrazione psichica in determinati oggetti&raquo;. In questo periodo, infatti, &laquo;lo studio o la parte maggiore dello studio deve essere disinteressato, cio&egrave; non avere scopi pratici immediati o troppo immediatamente mediati, deve essere formativo [...], cio&egrave; ricco di nozioni concrete&raquo; (<a href='http://gramscisource.org/quaderno/4/nota/55' target='_blank' class='link-to-note'>Q 4, 55</a>, 500-1; v. anche LC 806, a Delio, s.d.), deve abituare &laquo;a ragionare, ad astrarre schematicamente pur essendo capaci dall'astrazione a ricalarsi nella vita reale immediata, per vedere in ogni fatto o dato ci&ograve; che ha di generale e ci&ograve; che di particolare, il concetto e l'individuo&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1545).</p><h2>VALERIA LEO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bambino'>Bambino</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Disinteresse, disinteressato'>Disinteresse, disinteressato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Educazione'>Educazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=F&uuml;r ewig'>F&uuml;r ewig</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Individuo'>Individuo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scuola'>Scuola</a></body></html>