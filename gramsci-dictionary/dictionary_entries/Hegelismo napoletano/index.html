<html><head><title>Gramsci Dictionary: Hegelismo napoletano</title></head><body><h1>Hegelismo napoletano</h1><p> G. menziona i fratelli Spaventa, Silvio e Bertrando, perch&eacute; in entrambi egli rileva la declinazione della filosofia hegeliana come filosofia della prassi mediante l'azione politica e la teorizzazione del ruolo fondamentale della soggettivit&agrave; come centro di volont&agrave; e decisione politica. Per quanto concerne Silvio Spaventa, G. mostra di avere inteso l'esito pratico-teorico del suo hegelismo: la rivendicazione dello Stato nazionale e la lotta contro il regime borbonico. Citando la lettera di Silvio al padre del 17 luglio 1853 G. conclude: &laquo;Egli fu dei pochi (una sessantina) che dei pi&ugrave; che seicento condannati nel '48 non volle mai fare domande di grazie al re di Napoli; n&eacute; si diede alla devozione, anzi, come scrive spesso, si and&ograve; sempre pi&ugrave; persuadendo che la filosofia di Hegel era l'unico sistema e l'unica concezione del mondo razionali e degni del pensiero d'allora&raquo; (LC 304, a Tania, 13 gennaio 1930). G. recupera poi, contro Labriola e Gentile, la concezione pedagogica di Spaventa: Labriola infatti, applicando herbartismo e metodo genetico evolutivo, ricade pedagogicamente in uno &ldquo;pseudo-storicismo&rdquo;, mettendo tra parentesi ogni elemento dialettico e progressista. Secondo G., Labriola &ndash; identificando nel processo educativo dei popoli schiavit&ugrave; e coercizione &ndash; finisce con l'elidere l'elemento dialettico di fondo, immanente alla stessa idea di coercizione, il conflitto, grazie al quale un popolo meno civile &egrave; condotto all'autoeducazione. In realt&agrave; &laquo;lo Spaventa, che si metteva dal punto di vista della borghesia liberale contro i &ldquo;sofismi&rdquo; storicistici delle classi retrive, esprimeva, in forma sarcastica, una concezione ben pi&ugrave; progressiva e dialettica che non il Labriola e il Gentile&raquo; (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1368). G. menziona spesso anche De Sanctis (definito da G. &laquo;hegeliano&raquo; in LC 398, a Tatiana, 23 febbraio 1931) e anche in questo caso l'hegelismo &egrave; rilevato nella teorizzazione della critica letteraria come sintesi unitaria di teoria e pratica (<a href='http://gramscisource.org/quaderno/7/nota/31' target='_blank' class='link-to-note'>Q 7, 31</a>, 880) e dunque riletto secondo la teoria della prassi e la lente ermeneutica dello Hegel di Marx. In questa direzione G. legge anche la discussione De Sanctis-Croce sul problema estetico del rapporto forma-contenuto (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426).</p><h2>GIUSEPPE D'ANNA</h2></body></html>