<html><head><title>Gramsci Dictionary: Melodramma</title></head><body><h1>Melodramma</h1><p> L'attenzione per il melodramma e le acute riflessioni che G. ne ricava si sviluppano nei Q in relazione a tre ordini di considerazioni diverse, anche se complementari. Le prime, contenute in una nota del Q 8 che porta come titolo Nozioni enciclopediche. La concezione melodrammatica della vita, ruotano intorno alla constatazione che la &laquo;degenerazione &ldquo;libresca&rdquo; della vita&raquo;, lungi dall'essere prerogativa &laquo;di alcuni strati deteriori dell'intelligenza&raquo;, si pu&ograve; trovare anche nelle classi popolari, anche se in esse quel &laquo;senso libresco e non nativo della vita&raquo; pi&ugrave; che dai libri deriva &laquo;da altri strumenti di diffusione della cultura e delle idee&raquo;. Sfruttando con buona probabilit&agrave; impressioni e ricordi personali, quando giovane liceale a Cagliari frequentava il teatro lirico e si appassionava al doppio spettacolo che esso offriva, quello del dramma rappresentato e quello delle colorite reazioni ad esso del pubblico popolare &ndash; reazioni peraltro che egli non disdegnava di condividere &ndash;, G. analizza l'influenza del melodramma sul gusto e la mentalit&agrave; delle classi popolari cercando di capire e illustrare i processi attraverso cui essa si esercita. &Egrave; alla &laquo;musica verdiana, o meglio&raquo; al &laquo;libretto&raquo; e all'&laquo;intreccio dei drammi musicati dal Verdi&raquo; che vanno imputati infatti, a parere di G., &laquo;tutta una serie di atteggiamenti &ldquo;artificiosi&rdquo; di vita popolare, di modi di pensare, di uno &ldquo;stile&rdquo;&raquo;, anche se egli ammette che parlare di artificiosit&agrave; per il comportamento &laquo;melodrammatico&raquo; delle classi popolari non &egrave; molto appropriato dato &laquo;che si tratta non di uno snob dilettantesco, ma di qualcosa profondamente sentita e vissuta&raquo;, &laquo;un modo di evadere da ci&ograve; che essi ritengono basso, meschino, spregevole nella loro vita e nella loro educazione per entrare in una sfera pi&ugrave; eletta, di alti sentimenti e di nobili passioni&raquo; e dato che quei comportamenti vi assumono perlopi&ugrave; &laquo;forme ingenue e commoventi&raquo;. Si tratta di notazioni che non si limitano a segnalare il fascino che sulla mentalit&agrave; popolare esercitano gli intrighi a forti tinte delle vicende musicate dal melodramma italiano, ma colgono l'effetto ben pi&ugrave; sottile, potremmo dire subliminale, che l'abbinamento di versi e musica produce sulla mente degli spettatori, formando &laquo;come delle matrici in cui il pensiero prende una forma nel suo fluire&raquo; (<a href='http://gramscisource.org/quaderno/8/nota/46' target='_blank' class='link-to-note'>Q 8, 46</a>, 969). Di atteggiamenti o toni &laquo;melodrammatici&raquo;, ma &laquo;sinceri, non di posa&raquo; G. parla, negli stessi mesi, anche in una lettera alla cognata Tania del 4 aprile 1932, in occasione della morte di Giacomo Bernolfo, operaio torinese che negli anni dell'&ldquo;Ordine Nuovo&rdquo; gli era stato scorta fidata e preziosa, di cui ricorda con commozione come sapesse &laquo;a memoria una grande quantit&agrave; di versi, ma tutti di quella letteratura romantica deteriore che piace tanto al popolo (sul tipo dei libretti d'opera, che sono scritti per lo pi&ugrave; in uno stile barocco curiosissimo e con sdolcinature patetiche disgustanti, ma che pure piacciono in modo sorprendente)&raquo; (LC 558-9). D'altronde, gi&agrave; nel 1929 G. aveva attribuito proprio all'ineliminabile tono melodrammatico incorporato nel linguaggio la responsabilit&agrave; di quel ritegno che in carcere gli rendeva cos&igrave; difficile scrivere a Giulia. &laquo;Cara &ndash; le scrive il 9 febbraio &ndash;, &egrave; proprio vero ci&ograve; che scrivi: anch'io vorrei scriverti tante cose, ma non riesco a vincermi, a superare una specie di ritegno. Credo che dipenda dalla nostra formazione mentale moderna, che non ha ancora trovato dei mezzi di espressione adeguati e propri. Io sono sempre un po' scettico e scanzonato e mi pare che se esprimessi tutto ci&ograve; che vorrei, non potrei superare un certo convenzionalismo e un certo melodrammaticismo che &egrave; quasi incorporato nel linguaggio tradizionale&raquo; (LC 238). Su questo argomento G. torna anche in alcune note del Q 14, e proprio per ribadire il carattere provinciale, folcloristico, anacronistico del &laquo;linguaggio melodrammatico&raquo; (<a href='http://gramscisource.org/quaderno/14/nota/7' target='_blank' class='link-to-note'>Q 14, 7</a>, 1660), ma anche per confermare che in fatto di letteratura e di scrittura il vero &laquo;gusto nazionale&raquo; &egrave; proprio il &laquo;melodramma&raquo;, quella propensione, cio&egrave;, a &laquo;&ldquo;montare sui trampoli&rdquo;, mettersi a festa, &ldquo;fingere&rdquo; uno stile ridondante&raquo; che nel popolo, che &laquo;non &egrave; letterato, e di letteratura conosce solo il libretto dell'opera ottocentesca&raquo;, deriva dall'ammirazione per quelle forme di istrionica teatralit&agrave; che caratterizzano il linguaggio del melodramma (<a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1738-9). Il secondo ordine di considerazioni &egrave; inquadrabile nel pi&ugrave; generale interesse per la questione della mancata popolarit&agrave; della letteratura italiana, espressione e dimostrazione dell'estraneit&agrave; degli intellettuali italiani alla concezione del mondo, alle aspirazioni e ai sentimenti del popolo-nazione e riguardano il tentativo di mettere a confronto, all'interno del progetto della storia degli intellettuali italiani, questo dato con la grande popolarit&agrave; goduta invece, anche presso i ceti popolari, dal melodramma italiano. Da questo punto di vista, il melodramma si configura agli occhi di G. come l'equivalente di &laquo;quella espressione artistica che in altri paesi &egrave; data dal romanzo popolare&raquo;, anche in considerazione del fatto che entrambe queste manifestazioni artistiche, tanto il melodramma, cio&egrave;, quanto l'epica popolare, nascono e si sviluppano in quella fase di &laquo;&ldquo;democrazia&rdquo; artistica&raquo; situabile tra Settecento e Ottocento, favorita dall'&laquo;espansione delle forze democratiche popolari-nazionali in tutta l'Europa&raquo;. E non &egrave; un caso, a parere di G., che la fioritura del melodramma si fosse avuta proprio in Italia, l&agrave; dove gli intellettuali, cio&egrave;, avevano sempre esercitato una funzione cosmopolita, e proprio nel momento in cui anche in Italia stava avvenendo &laquo;una stretta nazionalizzazione degli intellettuali indigeni&raquo; (<a href='http://gramscisource.org/quaderno/9/nota/66' target='_blank' class='link-to-note'>Q 9, 66</a>, 1136). Il terzo tipo di considerazioni, sorprendentemente moderno, consiste in una riflessione sulle straordinarie potenzialit&agrave; comunicative dei linguaggi non verbali in rapporto a quelli verbali e in un'analisi delle cause di quelle non comuni potenzialit&agrave;. G. cio&egrave; intuisce che il grande successo tributato un tempo al melodramma e ora al cinematografo ha a che fare da un lato con la maggiore capacit&agrave; comunicativa dei linguaggi non verbali, meno vincolati a un contenuto espressivo storicamente determinato e a esperienze limitate da confini nazionali, dall'altro con la capacit&agrave; di quei linguaggi di parlare simultaneamente a pubblici diversi e di permettere la coesistenza di gradi diversi di comprensione. Mentre &laquo;l'espressione &ldquo;verbale&rdquo; ha un carattere strettamente nazionale-popolare-culturale&raquo; &ndash; spiega con grande lucidit&agrave; G. &ndash; &laquo;una statua di Michelangelo, un brano musicale di Verdi, un balletto russo, un quadro di Raffaello ecc. pu&ograve; essere capito quasi immediatamente da qualsiasi cittadino del mondo, anche non cosmopolita, anche se non ha superato l'angusta cerchia di una provincia del suo paese&raquo;. Ci&ograve; non significa, per&ograve;, che egli non sia consapevole del fatto che &laquo;l'emozione artistica del giapponese o del lappone dinanzi a un quadro di Raffaello o ad un brano musicale di Verdi non sar&agrave; della stessa intensit&agrave; e calore dell'emozione artistica di un italiano medio e tanto meno di un italiano colto&raquo;. In questo modo G. dimostra di aver capito perfettamente che &laquo;al di sotto dell'espressione di carattere &ldquo;cosmopolita&rdquo; del linguaggio musicale, pittorico, ecc.&raquo; &laquo;c'&egrave; una pi&ugrave; profonda sostanza culturale pi&ugrave; ristretta, pi&ugrave; &ldquo;nazionale-popolare&rdquo;&raquo; e che &laquo;i gradi di questo &ldquo;linguaggio&rdquo; sono diversi&raquo;, ma soprattutto dimostra di aver intuito quale ruolo questi linguaggi erano destinati a svolgere nella societ&agrave; delle masse: &laquo;Per una politica di cultura &ndash; scrive G. a conclusione della nota &ndash; queste osservazioni sono indispensabili, per una politica di cultura delle masse popolari sono fondamentali&raquo; (<a href='http://gramscisource.org/quaderno/9/nota/132' target='_blank' class='link-to-note'>Q 9, 132</a>, 1193-4).</p><h2>MARINA PALADINI MUSITELLI</h2></body></html>