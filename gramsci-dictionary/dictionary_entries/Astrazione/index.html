<html><head><title>Gramsci Dictionary: Astrazione</title></head><body><p> Il lemma &laquo;astrazione&raquo; compare dapprima nei Q in accezione negativa: &laquo;astrazione ideologica&raquo; contro &laquo;concretezza economica&raquo; (<a href='http://dl.gramsciproject.org/quaderno/1/nota/151' target='_blank' class='link-to-note'>Q 1, 151</a>, 134), &laquo;la storia [...] vanificata nell'astrazione dei concetti&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>Q 3, 82</a>, 363) ecc. Da <a href='http://dl.gramsciproject.org/quaderno/4/nota/7' target='_blank' class='link-to-note'>Q 4, 7</a>, 430 inizia per&ograve; un ripensamento di questo concetto, che lo identifica infine con la &laquo;grammatica del pensare normale&raquo; (<a href='http://dl.gramsciproject.org/quaderno/4/nota/55' target='_blank' class='link-to-note'>Q 4, 55</a>, 502), che trova nel discorso scientifico una sua applicazione particolare. Questa consiste nell'insieme di procedimenti che ogni scienza usa per generalizzare i casi singoli, passando dall'individuo alla legge e viceversa. Essa coincide con lo stesso procedimento che conduce a costruire storicamente la nozione di obiettivit&agrave;, come ci&ograve; che &egrave; condiviso dalla generalit&agrave; degli scienziati e, quindi, dell'umanit&agrave; (<a href='http://dl.gramsciproject.org/quaderno/4/nota/7' target='_blank' class='link-to-note'>Q 4, 7</a>, 430). Di vitale importanza politica &egrave; pertanto che gli scienziati siano in grado di tradurre il proprio metodo astrattivo in quello delle altre scienze (<a href='http://dl.gramsciproject.org/quaderno/17/nota/52' target='_blank' class='link-to-note'>Q 17, 52</a>, 1948). In riferimento alla scienza economica andr&agrave; fatta una distinzione fondamentale tra &laquo;astrazione determinata&raquo; e &laquo;generizzazione&raquo; (v. il discorso avviato in <a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 884 e proseguito in Q 10 II,32, 1276). Vanno tenute distinte l'&laquo;astrazione arbitraria&raquo; e il &laquo;procedimento di distinzione analitica praticamente comodo per ragioni pedagogiche&raquo; (<a href='http://dl.gramsciproject.org/quaderno/4/nota/32' target='_blank' class='link-to-note'>Q 4, 32</a>, 451). L'astrazione corretta sar&agrave; infatti quella che nella modalit&agrave; stessa del suo istituirsi non dimentica il fatto, che ha valore solo in quanto comprende gli individui e i loro rapporti: il latino &laquo;si studia per abituare i fanciulli [...] ad astrarre schematicamente pur essendo capaci dall'astrazione a ricalarsi nella vita reale immediata, per vedere in ogni fatto o dato ci&ograve; che ha di generale e ci&ograve; che di particolare, il concetto e l'individuo&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1545). Quando questa capacit&agrave; non sussiste si rischia di cadere nel &laquo;feticismo&raquo;, consistente nell'assegnare realt&agrave; all'astrazione, nel &laquo;pensare che [...] al disopra dei singoli esiste una entit&agrave; fantasmagorica, l'astrazione dell'organismo collettivo, una specie di divinit&agrave; autonoma, che non pensa con nessuna testa concreta, ma tuttavia pensa, che non si muove con determinate gambe di uomini, ma tuttavia si muove ecc.&raquo; (<a href='http://dl.gramsciproject.org/quaderno/15/nota/13' target='_blank' class='link-to-note'>Q 15, 13</a>, 1770).</p></body></html>