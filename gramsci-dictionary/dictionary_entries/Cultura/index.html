<html><head><title>Gramsci Dictionary: Cultura</title></head><body><p> &laquo;Cultura&raquo; nei Q &egrave; non solo un lemma amplissimo, con diramazioni, aggettivazioni, specificazioni assai variegate, ma anche un concetto estremamente mobile e, per cos&igrave; dire, irrequieto, nel senso che tende a straripare verso ambiti categoriali diversi, che peraltro, a contatto con esso, acquistano nuova valenza (verificheremo gli esempi di &laquo;egemonia&raquo; e &laquo;filosofia&raquo;). &laquo;Cultura&raquo; va concepita in primo luogo &laquo;come espressione della societ&agrave;&raquo; (<a href='http://gramscisource.org/quaderno/9/nota/57' target='_blank' class='link-to-note'>Q 9, 57</a>, 1130), ci&ograve; che &egrave; ormai una nozione di senso comune. Non lo era ai tempi di G., il quale nei Q perviene a un tale punto di vista tessendo un reticolato categoriale che veste di abiti nuovi la tradizione marxista. Si tratta di una rete di concetti che possiamo attraversare sia sincronicamente che diacronicamente, tra i quali mettiamo qui in rilievo: egemonia e lotta egemonica (dal Q 1), traducibilit&agrave; (dal Q 4), riforma intellettuale e morale, nuovo umanesimo e religione laica (entrambi fin dal Q 3). Mettendo la cultura in (questa) rete, possiamo riempire di contenuti specifici, non banali, l'affermazione solo apparentemente semplice riportata all'inizio. La complessit&agrave; proviene dal termine &ldquo;espressione&rdquo;, tenendo conto che per G.  &laquo;ogni espressione ha una &ldquo;lingua&rdquo; storicamente determinata&raquo; (<a href='http://gramscisource.org/quaderno/9/nota/132' target='_blank' class='link-to-note'>Q 9, 132</a>, 1193). La concezione gramsciana della cultura &egrave; inseparabile dalla concezione della lingua e del linguaggio, che accompagna del resto l'intera filosofia dei Q. A tale proposito occorre tener ben fermo che cultura e linguaggio sono considerati da G. sempre con attenzione a una capillare, irriducibile differenziazione di dislivelli e stratificazioni sociali &ndash; locali, regionali, nazionali, continentali &ndash; portatrici di culture e linguaggi determinati; solo a partire da questa consapevolezza acquista significato l'orizzonte generale cui G. mira, volto all'&laquo;unificazione culturale del genere umano&raquo; (<a href='http://gramscisource.org/quaderno/11/nota/17' target='_blank' class='link-to-note'>Q 11, 17</a>, 1416). Qui pulsa quella che si potrebbe chiamare l'accezione forte di cultura nell'intendimento di G., intesa come &laquo;concezione del mondo&raquo;, cio&egrave; per un verso come &laquo;rapporto tra l'uomo e la realt&agrave; con la mediazione della tecnologia&raquo; (<a href='http://gramscisource.org/quaderno/11/nota/37' target='_blank' class='link-to-note'>Q 11, 37</a>, 1457), per l'altro come &laquo;&ldquo;religione laica&rdquo;, una filosofia che sia diventata appunto &ldquo;cultura&rdquo;, cio&egrave; abbia generato un'etica, un modo di vivere, una condotta civile e individuale&raquo; (<a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2186). Questa duplice polarit&agrave; &ndash; scientifico-tecnologica ed etico-religiosa &ndash; restituisce l'amplissima gamma di significazioni, di temi e problemi entro i quali si muove l'uso del concetto di cultura nei Q. Fin dal Q 1, a cui va riconosciuta una funzione fondativa sia della genesi che della struttura della totalit&agrave; dei Q, le acquisizioni essenziali del nesso cultura-egemonia appaiono raggiunte, anche se, secondo alcuni interpreti, con un certo residuo di economicismo in tutta la prima fase di stesura (che comunque non inficia la novit&agrave; del pensiero). La cultura viene definita un &laquo;mondo&raquo;, una &laquo;sfera&raquo;, un &laquo;campo&raquo;, una &laquo;struttura&raquo; di attivit&agrave; compiute dai &laquo;ceti&raquo; intellettuali, vale a dire da quella &laquo;massa sociale che esercita funzioni organizzative&raquo; &ndash; oltre che nel campo della cultura &ndash; anche nella &laquo;produzione&raquo; e nel &laquo;campo amministrativo-politico&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 37). La questione organizzativa &egrave; centrale, sia perch&eacute; &egrave; alla luce di essa che G. distingue la funzione degli intellettuali da altre funzioni sociali-lavorative o professionali, sia perch&eacute; a G. (per riprendere di nuovo la citazione iniziale) interessa la cultura quale espressione pratica, cio&egrave; strutturata e articolata, insomma organizzata o organizzabile della societ&agrave;. Da questo punto di vista &egrave; sintomatico come, sempre nel Q 1, G. consideri l'americanismo, in contrapposizione col &laquo;gladiatorismo gaglioffo&raquo; dell'attualismo gentiliano, quale &laquo;azione reale, che modifica essenzialmente la realt&agrave; esterna (e quindi anche la cultura reale)&raquo; (<a href='http://gramscisource.org/quaderno/1/nota/92' target='_blank' class='link-to-note'>Q 1, 92</a>, 91), e come proprio concependo una sfida che si potrebbe definire epocale nei confronti dello stesso americanismo egli ritenga che &laquo;il problema&raquo; principale sia quello &laquo;di creare una nuova cultura su una base sociale nuova&raquo; (<a href='http://gramscisource.org/quaderno/1/nota/153' target='_blank' class='link-to-note'>Q 1, 153</a>, 136). Appaiono cos&igrave; fissati gli elementi decisivi che associano la cultura alla comprensione della categoria pi&ugrave; originale e difficile del pensiero politico gramsciano: l'egemonia. G. parla di egemonia culturale a proposito, ad esempio, della Firenze del Cinquecento, che &laquo;esercita l'egemonia culturale, perch&eacute; esercita un'egemonia economica&raquo; (<a href='http://gramscisource.org/quaderno/1/nota/73' target='_blank' class='link-to-note'>Q 1, 73</a>, 82). Si potrebbe osservare che l'egemonia quale &laquo;direzione culturale e morale&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1224) della societ&agrave; e dello Stato riveste sempre e comunque una dimensione culturale. Fatto &egrave; che G. usa &ldquo;cultura&rdquo; sia in senso forte e centrale o generale (e in questo senso egemonia e cultura sono categorie associate) che debole e periferico, o specifico ad ambiti particolari e circoscritti di discorso, come, per l'appunto quando parla di una peculiare egemonia culturale. Creare una nuova cultura, cio&egrave; una &laquo;cultura superiore&raquo; che determini il superamento del tradizionale &laquo;distacco tra cultura moderna e cultura popolare o folklore&raquo; (<a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 90) e costituisca &laquo;la forma moderna del laicismo tradizionale che &egrave; alla base del nuovo tipo di Stato&raquo; (<a href='http://gramscisource.org/quaderno/3/nota/31' target='_blank' class='link-to-note'>Q 3, 31</a>, 309), espressione politica di una &laquo;nuova societ&agrave;&raquo;: sono queste le determinanti propriamente culturali della lotta egemonica. Con il Q 4 l'andamento del discorso acquista un contenuto pi&ugrave; marcatamente teorico e filosofico, che per&ograve; va inteso in un senso diverso rispetto alla concezione tradizionale della filosofia quale &ldquo;elaborazione individuale&rdquo; di concetti: prende avvio un processo di pensiero che porter&agrave; a intendere la filosofia dal punto di vista del &laquo;filosofo democratico&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1332) o &laquo;pensatore collettivo&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1392), che attua una &laquo;lotta culturale per trasformare la &ldquo;mentalit&agrave;&rdquo; popolare&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1330). G. richiama alla necessit&agrave; di lavorare per &laquo;un vasto movimento culturale che abbracci tutto l'uomo&raquo; (<a href='http://gramscisource.org/quaderno/3/nota/4' target='_blank' class='link-to-note'>Q 3, 4</a>, 423), per un &laquo;nuovo umanesimo&raquo; (<a href='http://gramscisource.org/quaderno/5/nota/3' target='_blank' class='link-to-note'>Q 5, 3</a>, 426), ed elabora, a questo fine, la tesi della traducibilit&agrave; reciproca, a &laquo;livello internazionale&raquo;, di linguaggi e culture, espressioni di &laquo;civilt&agrave; fondamentalmente simili&raquo;, che &laquo;credono di essere antagonistiche, diverse, una superiore all'altra, perch&eacute; adoperano diverse espressioni ideologiche, filosofiche&raquo;, mentre &laquo;per lo storico, esse sono intercambiabili, sono riducibili una all'altra, sono traducibili scambievolmente&raquo; sia pure in modo non perfetto, non &laquo;in tutti i particolari&raquo; (<a href='http://gramscisource.org/quaderno/4/nota/42' target='_blank' class='link-to-note'>Q 4, 42</a>, 468). Non si tratta solo di una traducibilit&agrave; inter-nazionale, ma anche inter-disciplinare, come tra &laquo;filosofia &ndash; politica &ndash; economia&raquo; (<a href='http://gramscisource.org/quaderno/4/nota/46' target='_blank' class='link-to-note'>Q 4, 46</a>, 472): celebre teorizzazione con la quale G. decreta la morte della filosofia &ldquo;separata&rdquo; e la sua risoluzione in una costellazione culturale che salvaguardia l'autonomia del filosofare ma ne stabilisce la connessione strutturale con le due sfere di attivit&agrave; che restituiscono al pensiero la funzione pubblica e sociale e stabiliscono l'interrelazione tra teoria e pratica. &Egrave; un corollario di questa posizione il suo ancoramento alla &laquo;storia della cultura, che &egrave; pi&ugrave; larga della storia della filosofia&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424): pi&ugrave; larga, anche perch&eacute; pi&ugrave; duttile e articolata, essendo capace di rappresentare ed esprimere, con maggiori determinazioni, la contemporanea, altalenante identit&agrave;-differenza tra lingue, civilt&agrave;, culture, costellazioni nazionali diverse. La traducibilit&agrave; diventa cos&igrave; veicolo della determinazione della filosofia della prassi quale volano di una &ldquo;nuova cultura&rdquo;. Con il Q 7 la teoria della traducibilit&agrave; acquista nuovi elementi, ma l'essenziale appare sin da ora fissato. Con i Q 7-10 giunge a maturazione la concezione-progetto, fissata nel Q 10, di una &laquo;nuova cultura integrale, che abbia i caratteri di massa della Riforma protestante e dell'illuminismo francese e abbia i caratteri di classicit&agrave; della cultura greca e del Rinascimento italiano&raquo; (<a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1233). Alla luce dello studio storico e della trasvalutazione teorica della polarit&agrave; Rinascimento-Riforma, che G. mutua da Croce, ma trasformandone il senso, egli imposta in maniera pi&ugrave; ricca e penetrante la questione gi&agrave; accennata del superamento del distacco tra cultura alta e cultura popolare e formula la prospettiva di una &laquo;riforma intellettuale e morale&raquo;, la quale diventa un modo nuovo, originalissimo, di pensare alla rivoluzione. I riferimenti del presente a categorie del passato implicano un'attenzione storico-filologica che consente a G. di riempire di sostanza e concretezza lo slancio metaforico-immaginativo del pensiero. Il Rinascimento viene rievocato come una &laquo;grande rivoluzione culturale&raquo;, attraverso la quale &laquo;non &egrave; stato &ldquo;scoperto&rdquo; l'uomo, ma &egrave; stata iniziata una nuova forma di cultura, cio&egrave; di sforzo per creare un nuovo tipo di uomo nelle classi dominanti&raquo; (<a href='http://gramscisource.org/quaderno/17/nota/1' target='_blank' class='link-to-note'>Q 17, 1</a>, 1907). L'espressione &ldquo;rivoluzione culturale&rdquo; compare nei Q un'altra sola volta, l&agrave; dove G. dichiara che &laquo;compito degli intellettuali &egrave; quello di determinare e organizzare la rivoluzione culturale, cio&egrave; di adeguare la cultura alla funzione pratica&raquo; (<a href='http://gramscisource.org/quaderno/8/nota/171' target='_blank' class='link-to-note'>Q 8, 171</a>, 1044). Va sottolineato che qualcosa di analogo egli dice quando osserva che &laquo;il compito degli intellettuali &egrave; quello di determinare e organizzare la riforma morale e intellettuale, cio&egrave; di adeguare la cultura alla funzione pratica&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1407). La &laquo;riforma morale e intellettuale&raquo; appare insomma come una rivoluzione culturale: si potrebbe osservare ancora che tutto questo ha significato e valenza sul terreno stabilito dalla rivoluzione passiva, quale scenario generalizzato e generalizzabile della dinamica sociale nei tempi moderni. Si vede cos&igrave; quale peso abbia per G. &ndash; il quale si mantiene ben fermo alla consapevolezza del carattere strutturale o prioritario delle trasformazioni economiche &ndash; la dimensione culturale, attraverso la quale si gioca la possibilit&agrave; di non rassegnarsi a un'accezione conservativa, in ultima analisi interclassista e passivizzante della rivoluzione passiva medesima. Potremmo formulare cos&igrave; il grande interrogativo che agita G. nei Q, e che mostra di ingrossarsi nell'evoluzione del suo pensiero in carcere: &egrave; possibile una riforma morale e intellettuale, cio&egrave; una rivoluzione culturale o, in termi ni pi&ugrave; pragmatici (nel contesto vissuto da G. in carcere), una costituente democratica che sottragga la rivoluzione passiva alla dittatura del presente o alla mera gestione dell'esistente? &egrave; insomma ancora possibile la lotta egemonica, che &egrave; lotta per una nuova cultura, e in questo senso &egrave; lotta politica per la formazione di un &ldquo;uomo intero&rdquo;? L'interrogativo &egrave; drammatico. La genesi dei Q ha a che fare con la consapevolezza di una sconfitta, la denuncia di un fallimento, l'abbandono di certe illusioni: &laquo;I laici hanno fallito nella soddisfazione dei bisogni intellettuali del popolo: io credo proprio per non avere rappresentato una cultura laica, per non aver saputo creare un nuovo umanesimo, adatto ai bisogni del mondo moderno, per aver rappresentato un mondo astratto, meschino, troppo individuale ed egoista&raquo;. G. annota questo pensiero gi&agrave; nel Q 3 (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 345) e lo riprende, radicalizzando la necessit&agrave; di diffusione di una &laquo;cultura laica&raquo; e di un &laquo;moderno &ldquo;umanesimo&rdquo; [...] fino agli strati pi&ugrave; rozzi e incolti&raquo;, nel Q 21 (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2119). L'idea di una cultura laica &egrave; centrale nei Q. Una cultura in senso forte &ndash; nel senso cio&egrave; che abbiamo ricordato dianzi quando si &egrave; parlato della reciproca imbricazione dei concetti di egemonia e cultura, e poi della morte e resurrezione della filosofia nel contesto di una nuova cultura &ndash; &egrave; naturaliter laica. Anche &ldquo;laico&rdquo; &egrave; un concetto che conosce una sua forza, s&igrave; da dispiegare la sua natura come di un valore capace di tener testa, o far concorrenza, o sostituirsi, o assorbire (sono sfumature di un unico processo) la religione. Scrive infatti G. nel Q 23, a proposito della concezione di De Sanctis: &laquo;Ma cosa significa &ldquo;cultura&rdquo; in questo caso? Significa indubbiamente una coerente, unitaria e di diffusione nazionale &ldquo;concezione della vita e dell'uomo&rdquo;, una &ldquo;religione laica&rdquo;, una filosofia che sia diventata appunto &ldquo;cultura&rdquo;, cio&egrave; abbia generato un'etica, un modo di vivere, una condotta civile e individuale&raquo; (<a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2185-6). &Egrave; questa probabilmente la concezione pi&ugrave; ardita cui sia pervenuto G. nel tessere quel che abbiamo all'inizio chiamato un reticolato categoriale, che in questo caso investe il senso pi&ugrave; pregnante del concetto di cultura. Avviene per la religione qualcosa di analogo a quanto abbiamo riscontrato per la filosofia: la metodologia gramsciana &ndash; un caposaldo della quale &egrave; la dinamicit&agrave; dei concetti o la loro mobilitazione, nel duplice senso di renderli mobili e agibili in contesti diversi da quelli originari, o ancora la loro traduzione o traducibilit&agrave; in metafore e in immagini &ndash; fa compiere, o meglio invita a compiere un salto gigantesco sia alla filosofia, che da affare individuale diventa azione collettiva o di massa, sia alla religione, che diventa cittadina dell'immanenza, abbandonando perci&ograve; misticismi e trascendenze. Un esempio di ci&ograve; che intendiamo per &ldquo;mobilitazione&rdquo; dei concetti nella metodologia gramsciana &egrave; il modo con cui G. pensa all'Europa e alla cultura europea, nel contesto di un quadro geopolitico e geoculturale che nei Q si presenta fortemente in movimento, al punto da lumeggiare, nel <a href='http://gramscisource.org/quaderno/2/nota/78' target='_blank' class='link-to-note'>Q 2, 78</a>, 242, il passaggio del testimone dall'Atlantico al Pacifico nella guida marinara del mondo. L'Europa &egrave; in transito per almeno due ragioni. Il mondo non &egrave; pi&ugrave; di fatto, cio&egrave; economicamente e politicamente, eurocentrico, anche se l'oggettiva, progressiva &laquo;unificazione culturale dell'umanit&agrave;&raquo; mostra tuttora una connotazione europea. Per altro verso ci sono tutte le condizioni affinch&eacute; prenda concretamente avvio il processo sociale e politico destinato a determinare politicamente l'unione europea, che per G. rappresenta un fattore decisivo per il superamento del fattore forse principale della crisi organica della societ&agrave; contemporanea: il nazionalismo. &Egrave; qui evidente la fortissima valenza culturale del problema ora sfiorato, espressione di una produttiva ambivalenza, che ci riconduce altres&igrave; alla ricchissima articolazione storico-metaforica con cui G. guarda al Rinascimento, quale culla culturale &ndash; nel bene come nel male &ndash; dell'Europa, e del mondo, moderni. In conclusione, &egrave; opportuno sottolineare la contemporanea universalit&agrave; e frammentariet&agrave; del concetto. Vien da pensare alla nota metafora gramsciana del raggio e dei prismi: &laquo;Lo stesso raggio luminoso passa per prismi diversi e d&agrave; rifrazioni di luce diverse&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 33). La dialettica, o contrappunto, di identit&agrave; e differenze, che attraversa l'intero mondo di pensiero di G., rispetto a &ldquo;cultura&rdquo; &egrave; determinante non solo in linea generale, ma anche con riferimento alla questione centrale del marxismo di G.: il contrasto di classe. Per usare il titolo di un classico dell'antropologia culturale italiana di ascendenza gramsciana (Cirese 1973), esso si presenta, dal punto di vista culturale (o sovrastrutturale, per riprendere la terminologia tradizionale), come dicotomia tra cultura egemone e culture subalterne, ove va messa in evidenza, accanto al carattere fondamentalmente oppositivo, la sua storica e complessa fluidificazione, s&igrave; che l'immagine che potrebbe prestarsi a raffigurarla &egrave; una spirale, atta a sottolineare il permanente processo di intersecamento e di differenziazione che caratterizza la storia culturale dei rapporti tra egemoni e subalterni.</p></body></html>