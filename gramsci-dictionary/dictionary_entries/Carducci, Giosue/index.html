<html><head><title>Gramsci Dictionary: Carducci, Giosue</title></head><body><p> Carducci rappresenta per G. una figura intellettuale dotata di valore simbolico, che incarna da un lato, con l'Inno a Satana, l'anticlericalismo e l'ateismo cari al naturalismo (<a href='http://gramscisource.org/quaderno/6/nota/172' target='_blank' class='link-to-note'>Q 6, 172</a>, 822) e simboleggia dall'altro, in qualit&agrave; di moderno esponente della &laquo;retorica tradizionale e accademica&raquo; dipendente &laquo;dai Sepolcri di Foscolo&raquo;, il difensore della continuit&agrave; della tradizione di Roma (<a href='http://gramscisource.org/quaderno/5/nota/42' target='_blank' class='link-to-note'>Q 5, 42</a>, 573) che il &laquo;movimento vociano e futurista&raquo; invece osteggiava (<a href='http://gramscisource.org/quaderno/17/nota/16' target='_blank' class='link-to-note'>Q 17, 16</a>, 1920); infine, che rappresenta, da un altro lato ancora &ndash; quello del &laquo;tipo di critica letteraria propria del materialismo storico&raquo; &ndash;, il metodo da rifuggire, perch&eacute; di carattere esclusivamente retorico e filologico (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426). L'interesse di G. per Carducci, forse sollecitato dalla notizia della pubblicazione di due volumi sul suo pensiero (<a href='http://gramscisource.org/quaderno/3/nota/147' target='_blank' class='link-to-note'>Q 3, 147</a>, 402), si concentra soprattutto su alcuni degli aspetti di quel pensiero, di cui si preoccupa di ricostruire fonti e grado di influenza nella cultura contemporanea. Penso alla tesi di Quinet &laquo;dell'equivalenza di rivoluzione-restaurazione nella storia italiana&raquo; fatta propria da Carducci, come suggerisce Mattalia, tramite &laquo;il concetto giobertiano della classicit&agrave; nazionale&raquo; (<a href='http://gramscisource.org/quaderno/8/nota/25' target='_blank' class='link-to-note'>Q 8, 25</a>, 957), o alle suggestioni del pensiero idealistico che avevano portato Carducci ad accostare pensiero politico francese e pensiero filosofico tedesco, analogamente a quanto aveva fatto Marx nella Sacra famiglia (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1066), o alla peculiare natura di quella rivendicazione della tradizione classica che, se permetteva a Carducci di attingere con naturalezza alla letteratura latina, conteneva in s&eacute; un esito reazionario, dato che &laquo;nella storia della cultura nazionale&raquo; il passato &laquo;non vive nel presente&raquo; e &laquo;non c'&egrave; continuit&agrave; e unit&agrave;&raquo; e, di conseguenza, &laquo;l'affermazione di una continuit&agrave; ed unit&agrave; &egrave; solo un'affermazione retorica o ha valore di mera propaganda suggestiva, &egrave; un atto pratico, che tende a creare artificialmente ci&ograve; che non esiste&raquo; (<a href='http://gramscisource.org/quaderno/23/nota/57' target='_blank' class='link-to-note'>Q 23, 57</a>, 2251).</p></body></html>