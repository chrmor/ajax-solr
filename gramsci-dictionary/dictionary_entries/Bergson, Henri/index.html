<html><head><title>Gramsci Dictionary: Bergson, Henri</title></head><body><p> Bergson &egrave; spesso citato in relazione all'accusa rivolta al movimento torinese di essere &laquo;&ldquo;spontaneista&rdquo;&raquo;, &laquo;&ldquo;volontarista&rdquo;&raquo; e appunto &laquo;bergsoniano&raquo; (all'epoca G. rispose con sarcasmo a questa accusa nell'articolo Bergsoniano!, del 2 gennaio 1921, in SF 12-3; a tali accuse, lanciate gi&agrave; nel 1917 anche in ambito massimalista, si fa riferimento in <a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 319). Al riguardo G. ricorda che nel socialismo italiano &laquo;dominava una concezione fatalistica e meccanica della storia [...] e per&ograve; si verificavano atteggiamenti di un volontarismo formalistico sguaiato e triviale&raquo; (<a href='http://gramscisource.org/quaderno/3/nota/42' target='_blank' class='link-to-note'>ibid.</a>), mentre il movimento torinese produsse una &laquo;unit&agrave; della &ldquo;spontaneit&agrave;&rdquo; e della &ldquo;direzione consapevole&rdquo;&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 330). Non a caso i giudizi su Bergson si inseriscono frequentemente in discussioni circa la volont&agrave; di G. di superare visioni del mondo e concezioni della storia che eccedano in materialismo o in idealismo oppure compaiono nella ricorrente tesi della &laquo;doppia revisione&raquo; subita dalla filosofia della praxis, revisione che implica anche l'affermazione dell'influenza del marxismo su molte filosofie: &laquo;Bisognerebbe [...] studiare specialmente la filosofia del Bergson e il pragmatismo per vedere in quanto certe loro posizioni sarebbero inconcepibili senza l'anello storico del marxismo&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 421-2). Brani di Bergson offrono inoltre spunti di riflessione circa &laquo;l'intuizione politica&raquo;, ma in un contesto a lui estraneo e pi&ugrave; ispirato a Machiavelli. Il pi&ugrave; diretto riferimento a Bergson &egrave; in una discussione di un saggio contenuto in L'&eacute;nergie spirituelle dedicato all'ipotesi di un'umanit&agrave; rivolta alla vita interiore piuttosto che al mondo materiale: &laquo;Il regno del mistero sarebbe stato la materia e non pi&ugrave; lo spirito, egli dice. [...] In realt&agrave; &ldquo;umanit&agrave;&rdquo; significa Occidente, perch&eacute; l'Oriente si &egrave; proprio fermato [...] al mondo interiore. La quistione sarebbe questa [...]: se non &egrave; proprio lo studio della materia [...] che ha fatto nascere il punto di vista che lo spirito sia un &ldquo;mistero&rdquo;&raquo; (<a href='http://gramscisource.org/quaderno/5/nota/29' target='_blank' class='link-to-note'>Q 5, 29</a>, 567). Non vi sono valutazioni complessive della filosofia bergsoniana, apprezzata in funzione antipositivistica, ma citata soprattutto in riferimento a &laquo;forme di irrazionalismo e arbitrariet&agrave;&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1221).</p></body></html>