<html><head><title>Gramsci Dictionary: Moderati</title></head><body><p> Nella riflessione storico-politica di G. sul Risorgimento la formazione e lo sviluppo dell'egemonia dei moderati ha un rilievo centrale. Gi&agrave; nel Q 1 G. si chiede perch&eacute; i democratici, ovvero il Partito d'Azione, non avessero posto &laquo;in tutta la sua vastit&agrave; il problema agrario&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 39). Egli osserva che era naturale che non lo avessero posto i moderati, dal momento che &laquo;l'impostazione data dai moderati al problema nazionale domandava un blocco di tutte le forze di destra, comprese le classi dei grandi proprietari terrieri&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>). Per quanto riguarda la mancata impostazione della questione agraria, da parte degli intellettuali e degli organi dirigenti del Partito d'Azione, essa &ndash; afferma G. nel paragrafo successivo &ndash; andava ricondotta a un carattere costitutivo, fondamentale del Risorgimento italiano: al fatto, cio&egrave;, che &laquo;i moderati rappresentavano una classe relativamente omogenea, per cui la direzione sub&igrave; oscillazioni relativamente limitate, mentre il Partito d'Azione non si appoggiava specificamente a nessuna classe storica&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 40-1). Ci&ograve; fece s&igrave; che le oscillazioni interne al Partito d'Azione in ultima analisi si componessero &laquo;secondo gli interessi dei moderati&raquo;, per cui di fatto &laquo;il Partito d'Azione fu guidato dai moderati&raquo;. Anzi per G. i moderati continuarono a dirigere il Partito d'Azione anche dopo l'Unit&agrave;: il cosiddetto trasformismo fu propriamente &laquo;l'espressione politica di questa azione di direzione&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Tali considerazioni si legano strettamente per G. a &laquo;un criterio storico-politico&raquo; generale, sul quale, a suo avviso, &egrave; necessario fondare &laquo;le proprie ricerche&raquo;: si tratta del criterio secondo cui &laquo;una classe &egrave; dominante in due modi, &egrave; cio&egrave; &ldquo;dirigente&rdquo; e &ldquo;dominante&rdquo;. &Egrave; dirigente delle classi alleate, &egrave; dominante delle classi avversarie. Perci&ograve; una classe gi&agrave; prima di andare al potere pu&ograve; essere &ldquo;dirigente&rdquo; (e deve esserlo): quando &egrave; al potere diventa dominante ma continua ad essere anche &ldquo;dirigente&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41). Dopo aver precisato ulteriormente gli aspetti di siffatto criterio storico-politico (&laquo;Ci pu&ograve; e ci deve essere una &ldquo;egemonia politica&rdquo; anche prima della andata al Governo e non bisogna contare solo sul potere e sulla forza materiale che esso d&agrave; per esercitare la direzione o egemonia politica&raquo;), G. giunge alla conclusione secondo cui dalla &laquo;politica dei moderati appare chiara questa verit&agrave;&raquo;. Proprio &laquo;la soluzione di questo problema&raquo; ha reso possibile il &laquo;Risorgimento nelle forme e nei limiti in cui esso si &egrave; effettuato di rivoluzione senza rivoluzione [o di rivoluzione passiva secondo l'espressione di V. Cuoco]&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Le ricorrenti considerazioni di G. sul ruolo e sui caratteri dell'egemonia dei moderati all'interno del processo risorgimentale si connettono anche con la pi&ugrave; generale riflessione sul problema della costituzione politica della soggettivit&agrave;, racchiusa nell'interrogativo su &laquo;come nasce il movimento storico sulla base della struttura&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1422). Il pensatore sardo si chiede chi, tra il Partito d'Azione e il partito moderato, abbia rappresentato &laquo;le effettive &ldquo;forze soggettive&rdquo; del Risorgimento&raquo; e risponde con nettezza: &laquo;Certo il Partito moderato, [...] perch&eacute; ebbe consapevolezza del compito anche del Partito d'Azione: per questa consapevolezza la sua &ldquo;soggettivit&agrave;&rdquo; era di una qualit&agrave; superiore e pi&ugrave; decisiva&raquo; (<a href='http://gramscisource.org/quaderno/15/nota/25' target='_blank' class='link-to-note'>Q 15, 25</a>, 1782); poi conclude icasticamente: &laquo;Nell'espressione sia pure da sergente maggiore, di Vittorio Emanuele II: &ldquo;Il Partito d'Azione noi l'abbiamo in tasca&rdquo; c'&egrave; pi&ugrave; senso storicopolitico che in tutto Mazzini&raquo; (<a href='http://gramscisource.org/quaderno/15/nota/25' target='_blank' class='link-to-note'>ibid.</a>). Nel gi&agrave; citato <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a> G. esamina anche in quali forme i moderati riuscirono a stabilire &laquo;l'apparato della loro direzione politica&raquo;. Egli mette l'accento soprattutto sui caratteri di condensazione e concentrazione organica dei moderati, i quali, essendo &laquo;un'avanguardia reale, organica delle classi alte perch&eacute; essi stessi appartenevano economicamente alle classi alte&raquo;, esercitavano &laquo;una potente attrazione, in modo &ldquo;spontaneo&rdquo;, su tutta la massa d'intellettuali esistenti nel paese allo stato &ldquo;diffuso&rdquo;, &ldquo;molecolare&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41-2). Nello stesso tempo egli osserva come il Partito d'Azione non poteva esercitare il potere di attrazione dei moderati, non era in grado di costituirsi come &laquo;una forza autonoma&raquo; n&eacute; di imprimere al moto del Risorgimento &laquo;un carattere pi&ugrave; marcatamente popolare e democratico&raquo;: vale a dire, non era in grado di contrapporre all'attrazione &ldquo;spontanea&rdquo; esercitata dai moderati &laquo;un'attrazione &ldquo;organizzata&rdquo;, secondo un piano&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 42). Cos&igrave;, per quanto concerne quella che chiama &laquo;l'assenza disastrosa&raquo;, nel Risorgimento italiano, di una &laquo;direzione politico-militare&raquo;, G. afferma che tale assenza si pu&ograve; notare specialmente nel Partito d'Azione, per &laquo;congenita incapacit&agrave;&raquo;, ma anche &laquo;nel partito piemontese-moderato sia prima che dopo il 1848 non certo per incapacit&agrave; ma per &ldquo;maltusianesimo economico-politico&rdquo;, cio&egrave; perch&eacute; non si volle neanche accennare alla possibilit&agrave; di una riforma agraria e perch&eacute; non si voleva la convocazione di una assemblea nazionale costituente, ma si tendeva solo a che la monarchia piemontese, senza condizioni o limitazioni di origine popolare, si estendesse a tutta Italia, con la pura sanzione di plebisciti regionali&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1586). G. dunque mette a fuoco forme e limiti del Risorgimento italiano e li identifica come un tratto profondo, essenziale della storia italiana: in un Testo C del Q 10 egli si propone di indagare le origini nazionali dello storicismo crociano e, in tale prospettiva, lo delinea come una forma di moderatismo politico, che &laquo;pone come solo metodo d'azione politica quello in cui il progresso, lo svolgimento storico, risulta dalla dialettica di conservazione e di innovazione&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1325). Per questa via egli istituisce un nesso Gioberti-Croce che &egrave; variamente ricorrente nei Q e che qui trova una sua particolare formulazione, in riferimento alla nozione di classicismo: &laquo;Il contemperamento di conservazione e di innovazione costituisce appunto il &ldquo;classicismo nazionale&rdquo; del Gioberti, cos&igrave; come costituisce il classicismo letterario e artistico dell'ultima estetica crociana&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ibid.</a>). La specificit&agrave; della rivoluzione passiva del Risorgimento italiano sta per G. nell'angustia e nell'insufficienza delle forze del blocco economico-sociale moderato, che rendono possibile la circostanza per cui &laquo;il gruppo portatore delle nuove idee non &egrave; il gruppo economico, ma il ceto degli intellettuali&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360) e per cui, ad opera di tale ceto, si forma un'astratta e separata concezione dello Stato &laquo;come una cosa a s&eacute;, come un assoluto razionale&raquo; (<a href='http://gramscisource.org/quaderno/10b/nota/61' target='_blank' class='link-to-note'>ivi</a>, 1360-1). La condensazione-coincidenza di &ldquo;rappresentante&rdquo; e di &ldquo;rappresentato&rdquo;, verificatasi nell'ambito degli intellettuali moderati e del loro ruolo egemonico, in connessione con la marcata assenza di solidi, coesi e avanzati gruppi economici, connotava intimamente per G. i caratteri costitutivi (forme e &ldquo;limiti&rdquo;) di quella peculiare egemonia che fu propria dei moderati.</p></body></html>