<html><head><title>Gramsci Dictionary: Guerra partigiana</title></head><body><h1>Guerra partigiana</h1><p> Per G. la guerra partigiana &egrave; una forma di lotta &laquo;di minoranze [deboli ma esasperate] contro maggioranze bene organizzate&raquo; (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 123). Questa forma di guerra &laquo;si riflette nella psicologia dei grandi capi (strateghi) e dei subalterni&raquo;, risponde alla &laquo;tattica immediata di piccoli gruppi&raquo;, &egrave; &laquo;il punto di connessione tra la strategia e la tattica, sia in politica che nell'arte militare&raquo; (<a href='http://gramscisource.org/quaderno/6/nota/155' target='_blank' class='link-to-note'>Q 6, 155</a>, 810). Per G. quella partigiana &egrave; una concezione &ldquo;istintiva&rdquo; della guerra, che non permette la comprensione del suo reale significato. &laquo;Nella politica l'errore avviene per una inesatta comprensione di ci&ograve; che &egrave; lo Stato (nel significato integrale: dittatura + egemonia), nella guerra si ha un errore simile, trasportato nel campo nemico (incomprensione non solo del proprio Stato, ma anche dello Stato nemico). L'errore nell'uno e nell'altro caso &egrave; legato al particolarismo individuale, di municipio, di regione, che porta a sottovalutare l'avversario e la sua organizzazione di lotta&raquo; (<a href='http://gramscisource.org/quaderno/6/nota/155' target='_blank' class='link-to-note'>ivi</a>, 810-1). La guerra partigiana, o &laquo;guerra garibaldina&raquo; (che &egrave; il suo &laquo;aspetto superiore&raquo;: <a href='http://gramscisource.org/quaderno/6/nota/155' target='_blank' class='link-to-note'>Q 6, 155</a>, 810), devono essere inoltre distinte dall'arditismo, che &laquo;presuppone una grande riserva, immobilizzata per varie ragioni, ma potenzialmente efficiente, che lo sostiene e lo alimenta con apporti individuali&raquo; (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 123). La guerra partigiana viene condotta al di fuori degli eserciti regolari. Le minoranze protagoniste non possono essere definite &laquo;organizzazioni armate private&raquo; come gli arditi (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 121), poich&eacute; la loro attivit&agrave; si svolge contro un esercito, e quindi contro uno Stato. L'arditismo &egrave;, invece, un modo illegale di organizzazione del potenziale militare adottato da uno Stato momentaneamente inerte su un campo di battaglia specifico (<a href='http://gramscisource.org/quaderno/1/nota/133' target='_blank' class='link-to-note'>ibid.</a>). La guerra partigiana irlandese, o quella dei &laquo;&ldquo;comitagi&rdquo; balcanici&raquo;, si sottrae al campo di battaglia &ldquo;ufficiale&rdquo; e adotta l'iniziativa su terreni diversi e con modalit&agrave; militari estranee alla guerra ufficiale (<a href='http://gramscisource.org/quaderno/1/nota/133' target='_blank' class='link-to-note'>ivi</a>, 123).</p><h2>ROBERTO CICCARELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Arditi'>Arditi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Esercito'>Esercito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra'>Guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a></body></html>