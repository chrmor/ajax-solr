<html><head><title>Gramsci Dictionary: Michels, Robert</title></head><body><h1>Michels, Robert</h1><p> Michels &egrave; un autore pi&ugrave; volte presente nei Q, anche se spesso &egrave; solo il pretesto dal quale G. muove per le sue riflessioni sul partito politico e sul capo carismatico. In <a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, in particolare, una lunga nota che analizza l'articolo Les Partis politiques e la contrainte sociale, questi due temi si intrecciano e vengono a confronto con le teorie di Michels espresse nel volume Les partis politiques: essai sur les tendances oligarchiques des d&eacute;mocraties, che G. aveva in carcere nell'edizione francese del 1914 e che aveva pi&ugrave; volte richiesto alla cognata Tania nell'ampliata versione italiana del 1924, senza per&ograve; riceverla (v. LC 247, a Tania, 25 marzo 1929; LC 280, a Tatiana, 26 agosto 1929; LC 291, a Tatiana, 18 novembre 1929). Il giudizio di G. sull'opera &egrave; tagliente: &laquo;La classificazione dei partiti del Michels &egrave; molto superficiale e sommaria, per caratteri esterni e generici&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 234). Ma l'importanza dell'argomento lo fa a lungo disquisire con &laquo;la classificazione&raquo; di Michels, riconoscendogli implicitamente di essere uno dei pochi studiosi, insieme al Weber del &ldquo;capo carismatico&rdquo;, che affrontano questo argomento centrale nella politica moderna. I rilievi fatti in Les Partis politiques &laquo;sono interessanti come raccolta di materiale grezzo e di osservazioni empiriche e disparate&raquo;, anche se &laquo;gli errori di fatto non sono pochi&raquo; (<a href='http://gramscisource.org/quaderno/2/nota/75' target='_blank' class='link-to-note'>ivi</a>, 237). Il principale limite di Michels &egrave; per G. la &laquo;pura descrittivit&agrave; e classificazione esterna [caratteristica, ndr] della vecchia sociologia positivistica&raquo; (<a href='http://gramscisource.org/quaderno/2/nota/75' target='_blank' class='link-to-note'>ivi</a>, 238), che costruisce l'oggetto di indagine attraverso una serie di &laquo;generalizzazioni tautologiche&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1434) che non spiegano il fatto sociale. Michels &laquo;non ha nessuna metodologia intrinseca ai fatti, nessun punto di vista critico che non sia un amabile scetticismo da salotto o da caff&egrave; reazionario che ha sostituito la sbarazzineria altrettanto superficiale del sindacalismo rivoluzionario e del sorellismo&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 238). La critica a Michels &egrave; in qualche modo speculare a quella rivolta a Sorel: entrambi non arrivano a uno studio teorico sistematico del partito nella moderna politica di massa.</p><h2>MICHELE FILIPPINI</h2></body></html>