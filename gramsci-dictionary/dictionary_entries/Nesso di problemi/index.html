<html><head><title>Gramsci Dictionary: Nesso di problemi</title></head><body><h1>Nesso di problemi</h1><p> L'espressione &egrave; usata come titolo di <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, a indicare una &laquo;quistione di metodo&raquo; che G. pone per affrontare il nodo, antico e attuale, dell'&laquo;elaborazione di una nazione italiana di tipo moderno&raquo;: la necessit&agrave; della &laquo;coscienza dell'unit&agrave; organica&raquo; dei problemi connessi alla formazione dell'&laquo;unit&agrave; culturale italiana&raquo;. In realt&agrave; &ndash; nota polemicamente G. &ndash; &laquo;non &egrave; mai esistita una coscienza, tra le classi intellettuali e dirigenti, che esista un nesso tra questi problemi, nesso di coordinazione e subordinazione&raquo;: se ne &egrave; prodotta una trattazione episodica, disorganica, dettata dalle polemiche contingenti, dunque &laquo;astrattamente culturale, intellettualistica, senza prospettiva storica esatta&raquo;. &Egrave; invece solo dalla connessione organica, da una trattazione &laquo;rigorosamente critica e consequenziaria&raquo;, che pu&ograve; derivare &laquo;la traccia pi&ugrave; utile per ricostruire i caratteri fondamentali della vita culturale italiana, e delle esigenze che da essi sono indicate e proposte per la soluzione&raquo; (<a href='http://gramscisource.org/quaderno/21/nota/1' target='_blank' class='link-to-note'>ivi</a>, 2107-8). Una questione di metodo posta per affrontare criticamente nodi centrali della storia della cultura diviene dunque anche, immediatamente, elemento di polemica contro la &laquo;timidezza di molti intellettuali italiani&raquo; e contro &laquo;l'influsso di concetti estetici di origine crociana&raquo;, che, nella distinzione tra storia della cultura e storia dell'arte, mal pongono il nodo della connessione fra una lotta &laquo;per riformare la cultura&raquo; e la creazione di &laquo;una nuova arte&raquo; (<a href='http://gramscisource.org/quaderno/21/nota/1' target='_blank' class='link-to-note'>ivi</a>, 2108-9). L'espressione ricorre anche in altri luoghi, sempre a marcare l'esigenza di rigore analitico e connessione organica in relazione alla trattazione critica dei problemi: nella necessit&agrave; che le ricerche dell'economia critica comprendano anche &laquo;nessi di problemi&raquo; posti dall'economia classica, ad esempio nello studio della dinamica della &laquo;formazione del &ldquo;lavoro socialmente necessario&rdquo;&raquo; (<a href='http://gramscisource.org/quaderno/10b/nota/23' target='_blank' class='link-to-note'>Q 10 II, 23</a>, 1262); nel rapporto fra &laquo;guerra manovrata&raquo; e &laquo;guerra di posizione&raquo; (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1613-6); nella distinzione crociana fra intellettuale e politico (<a href='http://gramscisource.org/quaderno/15/nota/36' target='_blank' class='link-to-note'>Q 15, 36</a>, 1790-1).</p><h2>ELEONORA FORENZA</h2></body></html>