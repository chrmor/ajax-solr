<html><head><title>Gramsci Dictionary: Illuminismo</title></head><body><p> G. affronter&agrave; in modo diverso e assai variegato, nel corso della propria attivit&agrave; intellettuale e politica, la questione dell'Illuminismo come movimento politico-culturale, insieme storico e ideale, che prepara e, in ultima analisi, trova compimento nella Rivoluzione francese. Occorre distinguere dunque un Illuminismo come concetto o ideale dello spirito &ndash; alla maniera di Croce, dal quale G. attinger&agrave; notizie e idee &ndash; e un Illuminismo come movimento o realt&agrave; storicopolitica concreta. Negli scritti tra il 1914 e il 1918 G. prester&agrave; maggiore attenzione all'Illuminismo movimento e sul fenomeno culturale che ha preparato e consentito il successo della rivoluzione del 1789. Nell'articolo Socialismo e cultura (29 gennaio 1916) G. contesta il giudizio di matrice hegeliana che taccia di &laquo;intellettualismo pedantesco ed arido&raquo; l'impresa culturale della grande Encyclop&eacute;die francese, seguendo la lezione di De Sanctis (nella Storia della letteratura italiana), il quale ritenne l'Illuminismo europeo essere &laquo;una magnifica rivoluzione esso stesso, per la quale [...] si era formata in tutta l'Europa come una coscienza unitaria, una internazionale spirituale borghese sensibile in ogni sua parte ai dolori e alle disgrazie comuni&raquo; (CT 99-103). Sempre da De Sanctis &ndash; e non ancora da Croce &ndash; il giovane G. ricava l'immagine del movimento illuministico come di quel fronte culturale di lotta che mise a terra i bastioni dell'ancien r&eacute;gime, in tutta Europa (non nella sola Francia), molto prima delle baionette di Napoleone. Tale modello culturale di lotta &egrave; valido, anche oggi, per il socialismo: &laquo;In Italia, in Francia, in Germania si discutevano le stesse cose, le stesse istituzioni, gli stessi principiÌ‚. Ogni nuova commedia di Voltaire, ogni nuovo pamphlet era come la scintilla che passava per i fili gi&agrave; tesi fra Stato e Stato, fra regione e regione, e trovava gli stessi consenzienti e gli stessi oppositori da per tutto e contemporaneamente. Le baionette degli eserciti di Napoleone trovavano la via gi&agrave; spianata da un esercito invisibile di libri, di opuscoli, che erano sciamati da Parigi fin dalla prima met&agrave; del secolo XVIII e che avevano preparato uomini e istituzioni alla rinnovazione necessaria. Pi&ugrave; tardi, quando i fatti di Francia ebbero rinsaldate le coscienze, bastava un moto popolare a Parigi per suscitarne altri simili a Milano, a Vienna e nei pi&ugrave; piccoli centri. Tutto ci&ograve; sembra naturale, spontaneo ai faciloni, e invece sarebbe incomprensibile se non si conoscessero i fattori di cultura che contribuirono a creare quegli stati d'animo pronti alle esplosioni per una causa che si credeva comune. Lo stesso fenomeno si ripete oggi per il socialismo. &Egrave; attraverso la critica della civilt&agrave; capitalistica che si &egrave; formata o si sta formando la coscienza unitaria del proletariato, e critica vuol dire cultura, e non gi&agrave; evoluzione spontanea e naturalistica&raquo; (ivi, 102). G. aveva contestato un'ingenua lettura di Rousseau (Il Sillabo ed Hegel, 15 gennaio 1916, in CT 70-1) polemizzando con Mario Missiroli che affermava un anticlericalismo fondato sull'esaltazione del modello germanico, dalla Riforma all'hegelismo quale suo compimento, il cui destino avrebbe coinvolto prima o poi anche il cattolicesimo. Quest'ultimo, secondo l'autore della Monarchia socialista, sarebbe stato &laquo;matematicamente destinato a scomparire&raquo;. Rousseau viene di nuovo chiamato in causa (Tre principi, tre ordini, 11 febbraio 1917) quale ispiratore dei principi liberali universali dei diritti dell'uomo, affermati dalla rivoluzione borghese; ma, afferma G., &laquo;se J. J. Rousseau potesse vedere quale foce hanno avuto le sue predicazioni, probabilmente le rinnegherebbe. In questa affermazione paradossale &egrave; contenuta una critica implicita del liberalismo. Ma essa &egrave; paradossale, cio&egrave; afferma in modo ingiusto una cosa giusta. Universale non vuol dire assoluto. Nella storia niente vi &egrave; di assoluto e di rigido. Le affermazioni del liberalismo sono delle idee-limite che, riconosciute razionalmente necessarie, sono diventate idee-forza, si sono realizzate nello stato borghese, hanno servito a suscitare a questo Stato un'antitesi nel proletariato, e si sono logorate. Universali per la borghesia, non lo sono abbastanza per il proletariato. Per la borghesia erano idee-limiti, per il proletariato sono idee-minimi. E infatti il programma liberale integrale &egrave; diventato il programma minimo del partito socialista. Il programma cio&egrave; che ci serve a vivere giorno per giorno, in attesa che si giudichi giunto l'istante pi&ugrave; utile&raquo; (CF 6-7). Il socialismo &egrave; dunque il momento dell'azione rivoluzionaria, che dovrebbe portare a compimento reale, nei fatti, con un'eguaglianza e libert&agrave; reali per tutti gli uomini, il limite espresso dalla borghesia nell'Illuminismo dei diritti dell'uomo. Lo Stato etico dell'Ottocento, sorto dalla vicenda storica dell'Illuminismo, fungerebbe cos&igrave; da ideale limite della borghesia illuminata, che mentre innalza tale &laquo;modello utopistico&raquo; a scopo, ne fa sortire, nella medesima veste, un effetto conservativo a vantaggio dello Stato borghese reale, con tutti i suoi elementi oppressivi: &laquo;&egrave; appunto questo suo essere un miraggio che lo irrobustisce e ne fa una forza di conservazione. Nella speranza che finalmente esso si realizzi nella sua compiuta perfezione, molti trovano la forza di non rinnegarlo, e non cercare quindi di sostituirlo&raquo; (ivi, 7). Osservazione acutissima che G. non smentir&agrave; mai, neanche nei Q. Ed &egrave; Kant, ancora nel 1918, a essere chiamato in causa come ispiratore dell'ideale di democrazia &ldquo;etica&rdquo; (&laquo;un modo di considerare gli uomini [...] punto di contatto tra le dottrine morali, quali si sono sviluppate con Emanuele Kant, e la vita politica&raquo;) che, pur carico di valenze e potenzialit&agrave; positive, &laquo;&egrave; ideologia che non pu&ograve; affermarsi integralmente nella societ&agrave; capitalistica. La parte di essa realizzabile &egrave; il liberalismo, per il quale tutti gli uomini possono diventare autorit&agrave;, ma volta per volta, con la circolazione delle minoranze: tutti gli uomini possono essere capitalisti, ma non tutti insieme, bens&igrave; una minoranza per volta. La democrazia integrale sostiene il &ldquo;tutti nello stesso tempo&rdquo; e urta contro le condizioni ambienti, contro il sistema di produzione; esplica una funzione morbosa, di confusionismo, di scrocco, di predicazione della incoerenza. &Egrave; impaludamento, pi&ugrave; che effettivo progresso&raquo; (Repubblica e proletariato in Francia, 20 aprile 1918, in CF 836-7). Nei Q vi sar&agrave; una presa di posizione pi&ugrave; critica nei riguardi dell'Illuminismo come movimento, sulla scia delle letture e del giudizio storico di Benedetto Croce, e l'attenzione sar&agrave; rivolta maggiormente all'Illuminismo come concetto; un ideale accostato qui, come movimento, alla Massoneria, la cui religione era &laquo;il teismo degli illuministi&raquo; (<a href='http://dl.gramsciproject.org/quaderno/1/nota/51' target='_blank' class='link-to-note'>Q 1, 51</a>, 65). Per quanto riguarda questo Illuminismo, G. guarder&agrave; di nuovo a Kant per definire la &laquo;filosofia degli intellettuali come ceto cosmopolitico&raquo;, una filosofia che s'ispira alla massima universalistica dell'imperativo categorico &ndash; riformulata da G. in termini nuovi &ndash; come principio della prassi trasformatrice di quel ceto, utile e funzionale ai suoi scopi egemonici: &laquo;La massima di E. Kant: &ldquo;Opera in modo che la tua condotta possa diventare una norma per tutti gli uomini, in condizioni simili&rdquo; &egrave; meno semplice e ovvia di ci&ograve; che appare a prima vista. Cosa si intende per &ldquo;condizioni simili&rdquo;? Le condizioni immediate in cui si opera, o le condizioni generali complesse e organiche, la cui conoscenza richiede una ricerca lunga e criticamente elaborata? [...]. La massima kantiana pu&ograve; essere considerata un truismo, poich&eacute; &egrave; difficile trovare uno che non operi credendo di trovarsi nelle condizioni in cui tutti opererebbero come lui. Chi ruba per fame ritiene che chi ha fame ruberebbe, chi ammazza la moglie infedele ritiene che tutti i mariti traditi dovrebbero ammazzare ecc. Solo i &ldquo;matti&rdquo; in senso clinico, operano senza ritenere di essere nel giusto [...]. Si pu&ograve; dire che la massima di Kant &egrave; connessa al tempo, all'illuminismo cosmopolita, e alla concezione critica dell'autore, cio&egrave; &egrave; legata alla filosofia degli intellettuali come ceto cosmopolitico. Pertanto chi opera &egrave; il portatore delle &ldquo;condizioni simili&rdquo;, ossia il creatore di esse; cio&egrave; egli &ldquo;deve&rdquo; operare secondo un &ldquo;modello&rdquo; che vorrebbe diffuso tra tutti gli uomini, secondo un tipo di civilt&agrave; per l'avvento del quale lavora o per la cui conservazione &ldquo;resiste&rdquo; contro le forze disgregatrici ecc.&raquo; (<a href='http://dl.gramsciproject.org/quaderno/11/nota/58' target='_blank' class='link-to-note'>Q 11, 58</a>, 1484-5). G. reinterpreta cos&igrave;, o parafrasa in chiave politica, la dottrina morale kantiana dell'imperativo categorico &ndash; che nell'originale invece recita: &laquo;Opera in modo che la massima della tua volont&agrave; possa sempre valere in ogni tempo come principio di una legislazione universale&raquo; (dove non si parla di &ldquo;condizioni simili&rdquo;, bens&igrave; di &ldquo;ogni tempo&rdquo;) &ndash;, alla luce della propria teoria dell'egemonia. In altri luoghi dei Q l'Illuminismo come concetto &egrave; preso in esame sotto una lente molto critica, come equivalente di libertinismo di costumi, e in tale veste svolge una funzione disgregatrice delle energie storiche e &ldquo;animali&rdquo; della classe operaia, che nel far propria l'ideologia libertaria delle classi dominanti si voterebbe all'indisciplina e alla crisi morale: &laquo;Le crisi di libertinismo sono state numerose: ogni epoca storica ne ha una. Per ottenere un nuovo adattamento al nuovo lavoro, si esercita una pressione su tutta l'area sociale, si sviluppa una ideologia puritana che d&agrave; l'esterna forma di persuasione e di consenso all'intrinseca coercizione brutale. Ottenuto in una certa misura il risultato, la pressione si spezza [...] e avviene la crisi di libertinismo (crisi francese dopo la morte di Luigi XIV per esempio), che per&ograve; non tocca che superficialmente le masse lavoratrici o le tocca sentimentalmente perch&eacute; deprava le loro donne; queste masse hanno infatti gi&agrave; acquisito i nuovi sistemi di vita e rimangono sottoposte alla pressione per le necessit&agrave; elementari di vita [...]. Le istituzioni legate alla riproduzione sono state scosse: matrimonio, famiglia ecc. ed &egrave; nata una nuova forma di &ldquo;illuminismo&rdquo; in queste quistioni. La crisi &egrave; resa pi&ugrave; forte dal contrasto tra questo contraccolpo della guerra e le necessit&agrave; del nuovo metodo di lavoro che si va imponendo (taylorismo, razionalizzazione). Il lavoro domanda una rigida disciplina degli istinti sessuali, cio&egrave; un rafforzamento della &ldquo;famiglia&rdquo; in senso largo (non di questa o quella forma storica), della regolamentazione [e stabilit&agrave;] dei rapporti sessuali. In questa questione il fattore ideologico pi&ugrave; depravante &egrave; l'illuminismo, la concezione &ldquo;libertaria&rdquo; legata alle classi non manualmente produttive&raquo;. G. ne conclude che l'Illuminismo &egrave; qui &laquo;il nemico da combattere [...] e se non si crea l'autodisciplina, nascer&agrave; una qualche forma di bonapartismo, o ci sar&agrave; un'invasione straniera, cio&egrave; si creer&agrave; la condizione di una coazione esterna che faccia cessare d'autorit&agrave; la crisi&raquo; (<a href='http://dl.gramsciproject.org/quaderno/1/nota/158' target='_blank' class='link-to-note'>Q 1, 158</a>, 138-9). Altro aspetto, positivo questa volta, prende nei Q l'Illuminismo come movimento quando la lettura appare meno condizionata da una sua identificazione con il &ldquo;libertinismo&rdquo;. Collocato nella genealogia storicoculturale del marxismo, come equivalente &ldquo;politico&rdquo; francese della Riforma protestante, l'Illuminismo &laquo;che preced&eacute; e accompagn&ograve; la Rivoluzione dell'89&raquo; gioca un ruolo storico essenziale di cerniera nei confronti della Weltanschauung marxista e materialista-storica. Osserva G.: &laquo;anch'esso fu una riforma intellettuale e morale del popolo francese e anch'esso non fu accompagnato da una cultura superiore. (Ricordare anche qui la riduzione di Marx dei termini politici francesi &ldquo;fraternit&eacute;, ecc.&rdquo; al linguaggio della filosofia tedesca nella Sacra Famiglia). Rinascita-Riforma-Filosofia tedesca-Rivoluzione francese, laicismo [liberalismo], storicismo, filosofia moderna, materialismo storico. Il materialismo storico &egrave; il coronamento di tutto questo movimento di riforma intellettuale e morale, nella sua dialettica cultura popolare-alta cultura&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 423-4). Sotto questa prospettiva l'Illuminismo viene saldamente ancorato al suo esito politico positivo, la rivoluzione del 1789, a cui mancherebbe tuttavia uno sviluppo compiuto in termini di cultura superiore e quindi di Weltanschauung organica del proletariato, che invece il materialismo storico di Marx ed Engels fornir&agrave;: &laquo;Marx nella sua giovinezza ha rivissuto tutta questa esperienza: hegeliano, materialista feuerbacchiano, marxista, cio&egrave; ha rifatto l'unit&agrave; distrutta in una nuova costruzione filosofica: gi&agrave; nelle tesi su Feuerbach appare nettamente questa sua nuova costruzione, questa sua nuova filosofia. Molti materialisti storici hanno rifatto per Marx ci&ograve; che era stato fatto per Hegel, cio&egrave; dall'unit&agrave; dialettica sono ritornati al materialismo crudo, mentre, come detto, l'alta cultura moderna, idealista volgare, ha cercato di incorporare ci&ograve; che del marxismo le era indispensabile, anche perch&eacute; questa filosofia moderna, a suo modo, ha cercato di dialettizzare anch'essa materialismo e spiritualismo, come aveva tentato Hegel e realmente fatto Marx&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ivi</a>, 424). In tale chiave di lettura G. si rende pi&ugrave; decisamente indipendente dagli schemi storiografici di Croce nell'istituzione di un nesso strettissimo, e di segno storicamente positivo, tra Illuminismo (concetto e movimento) e giacobinismo come filosofia della rivoluzione e dell'egemonia vincente dell'avanguardia popolare-borghese (alleanza fra citt&agrave; e campagne, economia politica popolare, maximum ecc.). Gli stessi compiti storico-culturali della filosofia della praxis, ovvero dello &ldquo;storicismo assoluto&rdquo; di G., sono da concepire come una &ldquo;sintesi pi&ugrave; alta&rdquo; di Riforma e Illuminismo, adattati al nuovo corso della storia contemporanea e fusi con il Rinascimento (figura dell'elaborazione di un'alta cultura). Su questo punto il confronto critico con Croce si fa pi&ugrave; serrato: bisogna &ldquo;ritradurre&rdquo; il linguaggio speculativo dello storicismo crociano nella forma della filosofia della prassi e a tale scopo il modello &egrave; pronto, occorre compiere la traduzione dai due linguaggi filosofico-politici. Si tratta di una pagina assai chiara ed eloquente: &laquo;Occorre rifare per la concezione filosofica del Croce la stessa riduzione che i primi teorici della filosofia della praxis hanno fatto per la concezione hegeliana. &Egrave; questo il solo modo storicamente fecondo di determinare una ripresa adeguata della filosofia della praxis, di sollevare questa concezione che si &egrave; venuta, per la necessit&agrave; della vita pratica immediata, &ldquo;volgarizzando&rdquo;, all'altezza che deve raggiungere per la soluzione dei compiti pi&ugrave; complessi che lo svolgimento attuale della lotta propone, cio&egrave; alla creazione di una nuova cultura integrale, che abbia i caratteri di massa della Riforma protestante e dell'illuminismo francese e abbia i caratteri di classicit&agrave; della cultura greca e del Rinascimento italiano, una cultura che riprendendo le parole del Carducci sintetizzi Massimiliano Robespierre ed Emanuele Kant, la politica e la filosofia in una unit&agrave; dialettica intrinseca ad un gruppo sociale non solo francese o tedesco, ma europeo e mondiale. Bisogna che l'eredit&agrave; della filosofia classica tedesca sia non solo inventariata, ma fatta ridiventare vita operante, e per ci&ograve; fare occorre fare i conti con la filosofia di Croce, cio&egrave; per noi italiani essere eredi della filosofia classica tedesca significa essere eredi della filosofia crociana, che rappresenta il momento mondiale odierno della filosofia classica tedesca&raquo; (<a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1233-4). In alcuni contesti polemici G. avvicina la nozione dell'Illuminismo come concetto al concetto di materialismo tout court, antagonisti dello spiritualismo ottocentesco quale espressione ideologica degli interessi delle classi dominanti (ecclesiastici e capitalisti) e correlato pratico-morale dell'idealismo speculativo crociano (<a href='http://dl.gramsciproject.org/quaderno/8/nota/211' target='_blank' class='link-to-note'>Q 8, 211</a>, 1069: &laquo;Il termine di &ldquo;materialismo&rdquo;&raquo;). G. traccia dunque, dagli scritti giovanili fino ai Q, un quadro complesso e ricco della nozione ideal-storica di Illuminismo, la quale, se in una certa misura &egrave; indissociabile dalla visione da lui proposta della Rivoluzione francese e del giacobinismo, si presenta gi&agrave; in quella veste di pensiero critico, non solo meramente borghese (Weltanschauung che il marxismo conserva e supera), di cui dar&agrave; ampiamente conto, dopo la sua morte, la storiografia pi&ugrave; accorta del secondo Novecento e di questo secolo.</p></body></html>