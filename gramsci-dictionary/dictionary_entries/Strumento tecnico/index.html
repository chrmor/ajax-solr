<html><head><title>Gramsci Dictionary: Strumento tecnico</title></head><body><h1>Strumento tecnico</h1><p> Croce, scrive G., rilev&ograve; che fu Achille Loria il primo a sostituire alle espressioni marxiane &laquo;forze materiali di produzione&raquo; e &laquo;complesso dei rapporti sociali&raquo; quella di &laquo;strumento tecnico&raquo;, in modo arbitrario oppure per &laquo;vanit&agrave; puerile di scoperte originali&raquo; (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1439). L'autore dei Q osserva che Marx nel Per la critica dell'economia politica intendeva s&igrave; affermare che &ndash; come sottolineava Croce &ndash; &laquo;lo svolgimento economico &egrave; determinato da condizioni materiali&raquo;, ma non ridurre queste ultime solo al cambiamento nel tempo degli strumenti tecnici a disposizione; egli inoltre non aveva ritenuto in nessuno scritto lo strumento tecnico la &laquo;causa unica e suprema dello svolgimento economico&raquo; e anzi non era andato affatto alla ricerca delle cause ultime della vita economica (Le teorie storiche del prof. Loria, in Croce 1921, 41, trascritto in <a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1440). L'equivoco (che G. reputa una &laquo;deviazione infantile della filosofia della praxis&raquo;, provocata dalla &laquo;convinzione barocca che quanto pi&ugrave; si ricorre a oggetti &ldquo;materiali&rdquo; tanto pi&ugrave; si &egrave; ortodossi&raquo;, <a href='http://gramscisource.org/quaderno/11/nota/29' target='_blank' class='link-to-note'>ivi</a>, 1442) appare sia in Einaudi sia, soprattutto, nel Saggio popolare di Bucharin, allorch&eacute; si sostiene che i progressi della scienza derivano dallo sviluppo degli strumenti scientifici. Anche in Bucharin opera infatti la confusione, lamentata gi&agrave; in <a href='http://gramscisource.org/quaderno/4/nota/12' target='_blank' class='link-to-note'>Q 4, 12</a>, dello strumento tecnico con ogni strumento materiale, sicch&eacute; esso assume un significato cos&igrave; generico da indicare &laquo;ogni arnese e utensile, fino agli strumenti che adoperano gli scienziati nel loro esperimento e... gli strumenti musicali&raquo; (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1441). Concetti generali come &laquo;struttura&raquo;, &laquo;superstruttura&raquo; e appunto &laquo;strumento tecnico&raquo; sono infatti molto vaghi nel Saggio popolare e sostanzialmente estranei al pensiero &ldquo;dialettico&rdquo; di Marx.</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bucharin, Nikolaj Ivanovic&yuml;'>Bucharin, Nikolaj Ivanovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Einaudi, Luigi'>Einaudi, Luigi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Loria, Achille'>Loria, Achille</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Struttura'>Struttura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Superstruttura, superstrutture'>Superstruttura, superstrutture</a></body></html>