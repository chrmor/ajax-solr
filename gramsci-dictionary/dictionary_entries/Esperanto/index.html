<html><head><title>Gramsci Dictionary: Esperanto</title></head><body><h1>Esperanto</h1><p> G. critica l'esperanto nei suoi scritti giornalistici e in quelli carcerari. Nell'ultimo di una serie di articoli sulla proposta del Partito socialista italiano di promuovere e di adottare l'esperanto (La lingua unica e l'esperanto, 16 febbraio 1918, in CF 668-74), G. aveva sostenuto che solo gli uomini d'affari e i turisti hanno bisogno di un simile linguaggio. &Egrave; una &laquo;preoccupazione cosmopolitica, non internazionale&raquo; (ivi, 668). In pi&ugrave;, si trattava di un tentativo superficiale e arbitrario di creare una comunicazione internazionale senza che ve ne fossero le condizioni reali: ne sarebbe derivato un linguaggio che non avrebbe ammesso cambiamenti nel tempo e nello spazio. G., provocatoriamente, paragona l'esperanto alla proposta di Manzoni per la creazione di un italiano standard. Sebbene la difesa manzoniana della lingua &ldquo;vivente&rdquo;, influenzata dal Romanticismo tedesco, sembri collocarsi agli antipodi dell'esperanto, G. sostiene che per la maggioranza degli italiani che avrebbe dovuto adottare un italiano standard basato sul dialetto fiorentino entrambe le posizioni avevano un effetto simile. Entrambe ignoravano ci&ograve; che G. ha definito &laquo;scienza del linguaggio&raquo; (v. ad esempio <a href='http://gramscisource.org/quaderno/29/nota/5' target='_blank' class='link-to-note'>Q 29, 5</a>, 2347) e la tesi di G. I. Ascoli, fatta propria dall'autore dei Q, sul fatto che il linguaggio non possa essere imposto artificialmente persino dallo Stato, ma debba essere il risultato dell'attivit&agrave; e dei rapporti tra i parlanti. G. interpret&ograve; la questione dell'esperanto come un'indicazione di quanto inadeguato fosse il Partito socialista nel trattare i problemi culturali in generale. Egli torna su questi argomenti negli scritti carcerari (<a href='http://gramscisource.org/quaderno/3/nota/76' target='_blank' class='link-to-note'>Q 3, 76</a> e <a href='http://gramscisource.org/quaderno/23/nota/39' target='_blank' class='link-to-note'>Q 23, 39</a>), estendendo l'uso del termine e facendone la metafora di una tendenza tipica in particolare del positivismo e del naturalismo. Egli scrive: &laquo;Per gli esperantisti della filosofia e della scienza tutto ci&ograve; che non &egrave; espresso nel loro linguaggio &egrave; delirio, &egrave; pregiudizio, &egrave; superstizione, ecc.&raquo; (<a href='http://gramscisource.org/quaderno/11/nota/45' target='_blank' class='link-to-note'>Q 11, 45</a>, 1467). Ci&ograve; crea una relazione importante tra la critica gramsciana del positivismo, il problema dell'ideologia e del senso comune e la delineazione del tema dell'egemonia.</p><h2>PETER IVES</h2></body></html>