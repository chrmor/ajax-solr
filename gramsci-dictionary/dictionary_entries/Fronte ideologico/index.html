<html><head><title>Gramsci Dictionary: Fronte ideologico</title></head><body><h1>Fronte ideologico</h1><p> G. parla di &laquo;fronte ideologico&raquo; in una sola nota, <a href='http://gramscisource.org/quaderno/7/nota/26' target='_blank' class='link-to-note'>Q 7, 26</a>, 875 (ripresa senza varianti di rilievo nel Testo C: <a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1423), dedicata al Saggio popolare di Bucharin. Criticando la tendenza di quest'ultimo a polemizzare contro gli avversari teoricamente pi&ugrave; deboli, meno rilevanti, G. chiarisce che sul piano del &laquo;fronte ideologico&raquo; non vale ci&ograve; che &egrave; vero per il &laquo;fronte politico-militare&raquo;. Qui infatti &laquo;pu&ograve; convenire la tattica di sfondare nei punti di minor resistenza&raquo;, mentre &laquo;sul fronte ideologico [...] la sconfitta degli ausiliari e dei minori seguaci ha importanza infinitamente minore: in esso bisogna lottare contro i pi&ugrave; eminenti e non contro i minori. Altrimenti si confonde il giornale col libro, la polemica quotidiana con il lavoro scientifico&raquo;. Non vi &egrave; in G. nessuna sottovalutazione di quell'apparato ideologico diffuso che nei Q prende in esame, insistendo ad esempio sull'importanza della stampa pi&ugrave; minuta o della letteratura popolare, apparato che forma la concezione del mondo prevalentemente adattando e ripetendo le tesi elaborate dai grandi intellettuali. Qui G. per&ograve; assume il libro di Bucharin quale modello del tentativo di elaborare &laquo;una scienza nuova&raquo;, la quale &laquo;raggiunge la prova della sua efficienza e vitalit&agrave; quando dimostra di saper affrontare i grandi campioni della tendenza opposta, quando spiega coi propri mezzi le quistioni vitali che essi hanno posto, o dimostra perentoriamente che questi problemi sono falsi problemi&raquo; (<a href='http://gramscisource.org/quaderno/11/nota/22' target='_blank' class='link-to-note'>ibid.</a>). &Egrave; stato notato (Mancina 1980) come il riferimento al fronte ideologico, al pari di quello alla &laquo;struttura ideologica&raquo;, indichi la presenza nei Q di una teoria materialistica dell'ideologia, riferita alle sue &laquo;modalit&agrave; materiali di esistenza&raquo; (<a href='http://gramscisource.org/quaderno/11/nota/22' target='_blank' class='link-to-note'>ivi</a>, 98).</p><h2>GUIDO LIGUORI</h2></body></html>