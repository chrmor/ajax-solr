<html><head><title>Gramsci Dictionary: Futurismo</title></head><body><h1>Futurismo</h1><p> Il fenomeno si impone all'attenzione e alla riflessione di G. in tre momenti distinti. Il primo risale al 1913 quando, in un articolo intitolato I futuristi, pubblicato sul &ldquo;Corriere universitario&rdquo;, il giovane studente, pieno d'entusiasmo per l'ardimento artistico di Palazzeschi, Govoni, Buzzi, sceso in campo a difendere il futurismo dagli attacchi dei &ldquo;benpensanti&rdquo;, individua nel procedimento della &laquo;scomposizione in piani dell'immagine&raquo;, che accomuna gran parte delle avanguardie artistiche del primo Novecento &ndash; da Picasso a Soffici a Marinetti &ndash;, l'elemento qualificante della rivoluzione dell'&laquo;arte odiernissima&raquo; e nel rifiuto delle tecniche tradizionali della rappresentazione artistica alla base delle nuove poetiche la forma d'arte pi&ugrave; adeguata ai fermenti rivoluzionari del presente (CT 7, 20 maggio 1913). Il secondo momento risale al dopoguerra e a una maggiore consapevolezza dei limiti di classe del fenomeno, quando, in un articolo sull'&ldquo;Ordine Nuovo&rdquo; del 5 gennaio 1921, Marinetti rivoluzionario? (SF 20-22), e successivamente in una lettera a Trockij del 1922, Lettera sul futurismo italiano (SF 527-8), G. si sforza di spiegare, ai militanti italiani nel primo caso, ai dirigenti sovietici nel secondo, le ragioni della stridente contraddizione tra l'oggettiva capacit&agrave;, dimostrata in un primo tempo dal futurismo italiano, di soddisfare il bisogno di nuova cultura espresso dalla classe operaia e la massiccia adesione di gran parte dei futuristi alla guerra imperialista e al fascismo. In quella fase, ridimensionando ruolo e importanza del futurismo italiano, G. si preoccupa di tenere distinta la meritoria azione di distruzione di &laquo;gerarchie spirituali, pregiudizi, idoli, tradizioni irrigidite&raquo; (SF 22, Marinetti rivoluzionario?, 5 gennaio 1921), operata da quel movimento culturale, dai suoi esiti artistici, che ora, offuscati dal comportamento inequivocabilmente reazionario di gran parte dei suoi alfieri, gli si rivelavano assai meno innovativi. Un distinguo critico inseparabile, dunque, dalle profonde riserve morali nei confronti dei protagonisti di quella stagione letteraria, riserve che, non a caso, G. ripropone in una delle note del Q 1 paragonando i futuristi, con un'immagine singolarmente efficace per il suo sarcasmo, a &laquo;un gruppo di scolaretti che sono scappati da un collegio di gesuiti, hanno fatto un po' di baccano nel bosco vicino e sono stati ricondotti sotto la ferula dalla guardia campestre&raquo; (<a href='http://gramscisource.org/quaderno/1/nota/124' target='_blank' class='link-to-note'>Q 1, 124</a>, 115). Il terzo momento appartiene ormai alla fase carceraria ed &egrave; caratterizzato da un uso pi&ugrave; libero ed estensivo della stessa definizione di futurismo. Quando G., nelle note del carcere, parla di futurismo, egli infatti, pi&ugrave; che al movimento letterario di Marinetti, intende alludere al &laquo;movimento culturale del Nord&raquo;, intendendo con esso quella tendenza generale, in cui G. fa rientrare anche fenomeni molto diversi dalla poetica del futurismo, e non tutti obbligatoriamente settentrionali, come il teatro di Pirandello e l'&ldquo;attualismo&rdquo; di Gentile, caratterizzata dall'&laquo;opposizione al classicismo tradizionale&raquo;, da quel rifiuto, cio&egrave;, della dimensione retorica della nostra cultura e della nostra letteratura che agli occhi di G. costituiva l'elemento qualificante e distintivo dei bisogni e delle tendenze culturali legate all'affermazione di una moderna civilt&agrave; industriale. Inteso in questo &laquo;senso largo&raquo;, il futurismo poteva anche, e legittimamente, essere considerato una forma di &laquo;romanticismo&raquo; contemporaneo: &laquo;La relazione di citt&agrave; e campagna tra Nord e Sud pu&ograve; essere studiata nelle diverse forme di cultura. Benedetto Croce e Giustino Fortunato sono a capo, nell'inizio di questo secolo, di un movimento culturale che si contrappone al movimento culturale del Nord (futurismo). &Egrave; notevole il fatto che la Sicilia si stacca dal Mezzogiorno per molti rispetti: Crispi &egrave; l'uomo dell'industria settentrionale; Pirandello nelle linee generali &egrave; pi&ugrave; vicino al futurismo; Gentile e il suo idealismo attuale sono anch'essi pi&ugrave; vicini al movimento futurista, inteso in senso largo, come opposizione al classicismo tradizionale, come forma di un &ldquo;romanticismo&rdquo; contemporaneo&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35). Nello slittamento e ampliamento semantico che il termine futurismo subisce nei Q l'autore conserva dunque e valorizza di quell'esperienza, per altri versi cos&igrave; deludente, la carica dissacrante della contrapposizione alla &laquo;retorica tradizionale e accademica&raquo;, che diviene in questo modo il minimo comun denominatore di una pi&ugrave; ampia battaglia contro quella &laquo;tradizione di Roma&raquo; cui, a causa dell'influenza della lezione del Foscolo e del Carducci, la cultura e la letteratura italiane risultavano ancora pervicacemente e pericolosamente legate (<a href='http://gramscisource.org/quaderno/5/nota/42' target='_blank' class='link-to-note'>Q 5, 42</a>, 573). Ma &egrave; soprattutto nella fase di elaborazione di quella Storia degli intellettuali italiani di cui G. anticipa le linee generali nella prima nota del Q 8, in una fase di stesura delle note del carcere, cio&egrave;, situabile nei primissimi anni Trenta, che il concetto e la definizione di futurismo &laquo;intesi in senso lato&raquo; diventano un interessante metro di misura per valutare caratteri e limiti di classe della cultura e della letteratura italiana. Come testimonia infatti il titolo di uno dei &laquo;Saggi principali&raquo; di cui doveva comporsi appunto quella &laquo;Storia degli intellettuali italiani&raquo;, &laquo;Reazioni all'assenza di un carattere popolare-nazionale della cultura in Italia: i futuristi&raquo;, il futurismo vi si configura come esempio di reazione a quella mancata corrispondenza tra arte e vita, tra arte, aspirazioni e sentimenti del popolo-nazione, che agli occhi di G. costituiva la contraddizione irrisolta della cultura italiana e la causa della sua antica e persistente impopolarit&agrave;. Ci&ograve; favorisce, negli ultimi quaderni miscellanei, la rivalutazione del futurismo, ma appunto in quella particolare accezione, &laquo;nella forma pi&ugrave; intelligente datagli da Papini e dai gruppi fiorentini di &ldquo;Lacerba&rdquo; e &ldquo;La Voce&rdquo; col loro speciale &ldquo;romanticismo&rdquo; o Sturm und Drang popolaresco. Ultima manifestazione &ldquo;Strapaese&rdquo;&raquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1669-70), e il riconoscimento del ruolo giocato nella meritoria e indispensabile operazione preliminare di &laquo;distruzione del basso ottecentismo piccolo borghese e filisteo&raquo; (<a href='http://gramscisource.org/quaderno/14/nota/15' target='_blank' class='link-to-note'>Q 14, 15</a>, 1673). E, nello stesso tempo, rende ancor pi&ugrave; lucida la consapevolezza dei limiti del movimento futurista, degli ostacoli, cio&egrave;, contro cui hanno urtato &laquo;sia il futurismo di Marinetti, sia quello del &ldquo;Lacerba&rdquo; e della &ldquo;Voce&rdquo;, sia &ldquo;Strapaese&rdquo; [...]: l'assenza di carattere dei loro protagonisti e le loro tendenze carnevalesche e pagliaccesche, da piccoli borghesi scettici e aridi&raquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1670). Non vi &egrave; dubbio, dunque, che in questa ultima fase di stesura delle note del carcere, situabile tra il 1932 e il 1935, riflettere sul futurismo significhi per G. chiudere i conti con un movimento letterario che aveva cercato lo spunto per la propria rivoluzione artistica pi&ugrave; nei gesti eclatanti e nell'estremismo delle sfide intellettuali di singoli artisti, che nella vita e nelle aspirazioni dei nuovi soggetti sociali; e che questo, tra l'altro, significasse per G. fare i conti con alcuni pregiudizi allora molto diffusi nella considerazione e nella valutazione della questione letteraria: quello, duro a morire anche tra gli intellettuali e gli scrittori comunisti, che la nuova letteratura dovesse necessariamente &laquo;identificarsi con una scuola artistica di origine intellettuale, come fu per il futurismo&raquo; (<a href='http://gramscisource.org/quaderno/15/nota/58' target='_blank' class='link-to-note'>Q 15, 58</a>, 1822), e non invece con i gusti, le tendenze, le esigenze morali e intellettuali del popolo-nazione e quello, radicato nella mentalit&agrave; popolare, che &laquo;la poesia &ldquo;difficile&rdquo; (incomprensibile)&raquo; dovesse necessariamente &laquo;esser bella e l'autore un grande uomo appunto perch&eacute; staccato dal popolo e incomprensibile&raquo; (<a href='http://gramscisource.org/quaderno/17/nota/44' target='_blank' class='link-to-note'>Q 17, 44</a>, 1945).</p><h2>MARINA PALADINI MUSITELLI</h2></body></html>