<html><head><title>Gramsci Dictionary: Laici</title></head><body><p> G. usa l'espressione &laquo;laici&raquo; sia riferendosi agli individui che non appartengono al clero sia a gruppi che si contrappongono al potere della religione cattolica. Il primo uso &egrave; prevalente e spazia da discorsi interni alla Chiesa &ndash; in cui, ad esempio, si segnala la presenza di laici al fianco dei chierici all'interno di una istituzione cattolica &ndash; a utilizzi pi&ugrave; generali, ad esempio nell'ambito di alcuni dati statistici. I laici intesi come cattolici non chierici rivestono una notevole importanza nelle considerazioni di G. sull'espansione egemonica della Chiesa all'interno dello Stato: &laquo;La Chiesa, nella sua fase odierna [...] non pu&ograve; accontentarsi solo di creare preti; essa vuole permeare lo Stato (ricordare la teoria del governo indiretto elaborata dal Bellarmino) e per ci&ograve; sono necessari i laici, &egrave; necessaria una concentrazione di cultura cattolica rappresentata da laici. Molte personalit&agrave; possono diventare ausiliari della Chiesa pi&ugrave; preziosi come professori d'Universit&agrave;, come alti funzionari dell'amministrazione, ecc., che come cardinali o vescovi&raquo; (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1871). Il frequente richiamo alla categoria degli intellettuali laici riveste nell'economia dei Q un ruolo significativo soprattutto in relazione al confronto con gli intellettuali cattolici; secondo G. l'organizzazione di questi ultimi &egrave; superiore, in particolare circa la capacit&agrave; di influenzare le masse (anche attraverso l'istruzione scolastica), ma ci&ograve; non impedisce una &laquo;rottura profonda tra la religione e il popolo&raquo; (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 345). Obiettivo di G. &egrave; proprio la diffusione di una cultura laica, che gli intellettuali borghesi, legati a valori individualistici e lontani dalle esigenze delle masse, non hanno saputo rappresentare: essi &laquo;hanno fallito nella soddisfazione dei bisogni intellettuali del popolo&raquo; (<a href='http://gramscisource.org/quaderno/3/nota/63' target='_blank' class='link-to-note'>ibid.</a>), non hanno &laquo;saputo elaborare un moderno &ldquo;umanesimo&rdquo; capace di diffondersi fino agli strati pi&ugrave; rozzi e incolti, come era necessario dal punto di vista nazionale&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2119).</p></body></html>