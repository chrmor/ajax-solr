<html><head><title>Gramsci Dictionary: Quistione sessuale</title></head><body><p> La questione &egrave; abbordata da G. da un punto di vista complesso e articolato nella nota <a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2147-9, intitolata Alcuni aspetti della quistione sessuale, i cui spunti sono ripresi in altre note, essenzialmente nello stesso Q 22 su Americanismo e fordismo. La questione &egrave; presentata immediatamente come un'&laquo;ossessione&raquo; pericolosa per l'impatto che essa ha avuto, attraverso la tradizione utopistica (G. menziona La citt&agrave; del Sole di Campanella, ma pensa probabilmente a Fourier e alla pedagogia sovietica di stampo ingenuamente rousseauiano), sui &laquo;progressisti&raquo;, i quali commettono l'errore di naturalizzare la sessualit&agrave;, mentre nulla &egrave; pi&ugrave; &laquo;innaturale&raquo; che il &laquo;regolamento degli istinti sessuali&raquo;. Ne &egrave; prova l'influenza della &laquo;letteratura &ldquo;psicoanalitica&rdquo;&raquo; (che non &egrave; altro che &laquo;un modo di criticare la regolamentazione degli istinti sessuali in forma talvolta &ldquo;illuministica&rdquo;, con la creazione di un nuovo mito del &ldquo;selvaggio&rdquo; su base sessuale&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2148), di cui G. si mostra consapevole in diversi frammenti dei Q. In <a href='http://gramscisource.org/quaderno/22/nota/10' target='_blank' class='link-to-note'>Q 22, 10</a> e <a href='http://gramscisource.org/quaderno/22/nota/11' target='_blank' class='link-to-note'>Q 22, 11</a> la regolazione e la &laquo;repressione&raquo; degli istinti sessuali &egrave; compresa come luogo cruciale di una &laquo;coercizione&raquo; pi&ugrave; generale, che accompagna ogni momento dell'evoluzione delle societ&agrave; umane (fin dal &laquo;passaggio dal nomadismo alla vita stanziale ed agricola&raquo;) e di cui l'organizzazione fordista della produzione non &egrave; che la tappa pi&ugrave; evoluta. Il &laquo;puritanesimo&raquo;, lungi dal dover esser considerato una &laquo;manifestazione d'ipocrisia&raquo;, va dunque compreso nella sua &laquo;portata obiettiva&raquo;, quella di voler costituire &ndash; attraverso il ricorso esemplare all'etica delle &laquo;classi superiori&raquo; puritano-industriali &ndash; &laquo;un tipo superiore&raquo; di lavoratore monogamo, che &laquo;non sperperi le sue energie nervose nella ricerca disordinata ed eccitante del soddisfacimento sessuale occasionale&raquo; (<a href='http://gramscisource.org/quaderno/22/nota/11' target='_blank' class='link-to-note'>ivi</a>, 2167). In tal modo l'etica sessuale taylorista ribadir&agrave; il modello contadino della stabilit&agrave; delle unioni sessuali, apportandovi tuttavia un'esigenza supplementare di interiorizzazione morale della &laquo;famiglia in senso largo&raquo;, poich&eacute; gi&agrave; in corso di atomizzazione (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2162), di &laquo;una nuova forma di unione sessuale di cui la monogamia e la stabilit&agrave; relativa paiono dover essere il tratto caratteristico e fondamentale&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2167). Alle classi dirigenti &egrave; dunque affidato il compito di produrre un modello di coercizione sessuale, e le crisi di &laquo;libertinismo&raquo;, ricorrenti nella storia, rappresentano &laquo;il fattore ideologico pi&ugrave; depravante e &ldquo;regressivo&rdquo;&raquo;, testimoniando della cesura tra l'etica delle classi superiori e quella delle classi lavoratrici. A quest'ultimo occorre per G. contrapporre &laquo;una coercizione di nuovo tipo, in quanto esercitata dalla &eacute;lite di una classe sulla propria classe&raquo; e che &laquo;non pu&ograve; essere che un'autocoercizione, cio&egrave; un'autodisciplina&raquo; (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2163). Tornando a <a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, che si &egrave; detto costituire il palinsesto gramsciano della questione sessuale, nulla autorizza a ridurre quest'ultima a quella delle condizioni di produzione (come in Engels), ma nulla autorizza nemmeno a separarle radicalmente. L'irriducibilit&agrave; della questione sessuale alla &laquo;funzione economica della riproduzione&raquo; sembra a G. in qualche modo strutturale, sia pure esasperata dallo sviluppo economico: &laquo;I progressi dell'igiene, che hanno elevato la media della vita umana, pongono sempre pi&ugrave; la quistione sessuale come un aspetto fondamentale e a s&eacute; stante della quistione economica, aspetto tale da porre talora problemi complessi del tipo &ldquo;superstruttura&rdquo;&raquo; (<a href='http://gramscisource.org/quaderno/22/nota/3' target='_blank' class='link-to-note'>ivi</a>, 2149, corsivo mio). &Egrave; senz'altro nel riconoscimento di una tale autonomia della questione sessuale rispetto all'economia di (ri)produzione che va cercata la singolarit&agrave; dell'approccio gramsciano rispetto all'ortodossia marxista e la ragione della sua influenza attuale nel campo dei Women Studies e del femminismo post-marxista. Tutta la seconda parte della nota sembra infatti tracciare le grandi linee di un'antropologia politica del problema, ben al di l&agrave; della pura constatazione dell'affermazione del patriarcato come struttura trans-storica esasperata dal capitalismo (v. Engels 1993). Immigrazione, afflusso nelle metropoli e riproposizione continua del problema dell'egemonia, mutamento dei rapporti &ldquo;molecolari&rdquo; tra genitori e figli, &laquo;Tutti questi elementi complicano e rendono difficilissima ogni regolamentazione del fatto sessuale e ogni tentativo di creare una nuova etica sessuale che sia conforme ai nuovi metodi di produzione e di lavoro&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2150). Ma, aggiunge G., &laquo;la quistione etico-civile pi&ugrave; importante legata alla quistione sessuale &egrave; quella della formazione di una nuova personalit&agrave; femminile: finch&eacute; la donna non avr&agrave; raggiunto non solo una reale indipendenza di fronte all'uomo, ma anche un nuovo modo di concepire se stessa e la sua parte nei rapporti sessuali, la quistione sessuale rimarr&agrave; ricca di caratteri morbosi&raquo; (<a href='http://gramscisource.org/quaderno/22/nota/3' target='_blank' class='link-to-note'>ivi</a>, 2148-9). L'analisi della questione sessuale si confonde allora politicamente con quella della questione femminile, differenziandosi dalla posizione marxiana &ndash; hegelianamente umanistica &ndash; per la quale &laquo;il rapporto dell'uomo con la donna &egrave; la forma pi&ugrave; naturale del rapporto dell'uomo con l'uomo&raquo; (v. Marx 1983, Terzo manoscritto, IV). La necessit&agrave; di costituire una nuova soggettivit&agrave; femminile acquista inoltre una dimensione meno astratta e pi&ugrave; intima nelle LC, pur essendovi in qualche modo desessualizzata, a vantaggio di un'analisi psicologica e morale (v. ad esempio la lettera del 15 febbraio 1932 a Tania e quella dell'11 aprile 1932 a Giulia). Quanto alla posizione dottrinaria della Chiesa sul rapporto tra sessualit&agrave; e procreazione, un accenno erudito, ma tutto sommato estemporaneo, si trova in <a href='http://gramscisource.org/quaderno/1/nota/68' target='_blank' class='link-to-note'>Q 1, 68</a>, in cui pure G. insiste sulla necessit&agrave; di un'&laquo;educazione sessuale&raquo;.</p></body></html>