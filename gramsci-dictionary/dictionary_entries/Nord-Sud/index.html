<html><head><title>Gramsci Dictionary: Nord-Sud</title></head><body><p> Nord e Sud costituiscono una coppia di lemmi quasi sempre citati contestualmente nei Q. La riflessione &egrave; innanzitutto di tipo storico e fin dal Q 1 segue sostanzialmente quanto gi&agrave; affermato in QM. La differenza tra Nord e Sud era data soprattutto dalla composizione sociale: le masse contadine del Sud dovevano mantenere economicamente col loro lavoro una quantit&agrave; troppo grande di popolazione passiva di redditieri. Con l'unificazione nazionale la struttura arretrata meridionale fu sfruttata, resa permanente, accentuata perfino, per drenare il risparmio delle sue classi parassitarie verso il Nord. Nell'economia agricola del Sud il protezionismo agrario della sinistra storica non giov&ograve; che ai grandi proprietari meridionali e allo stesso Nord, grande produttore di cereali. Le altre colture meridionali, rivolte soprattutto al mercato estero, furono gravemente danneggiate dal protezionismo, concepito soprattutto per incrementare la produzione industriale del Nord (<a href='http://gramscisource.org/quaderno/15/nota/44' target='_blank' class='link-to-note'>Q 15, 44</a>, 1804-5, Testo B). La politica perseguita dal Partito liberale fino a Giolitti e poi dal fascismo &egrave; stata quella di creare nel Nord un blocco urbano (capitalisti-operai) che fosse la base dello Stato protezionista, per rafforzare l'industria settentrionale di cui il Mezzogiorno &egrave; stato mercato di vendita. L'aspetto particolare che assume l'Italia centrale &egrave; quello di una via di mezzo tra Nord e Sud. Il Mezzogiorno doveva essere tenuto sotto scacco dal Nord in un tipico rapporto semicoloniale con due sistemi: a) il controllo poliziesco (repressione implacabile di ogni movimento di massa, stragi periodiche di contadini), avversando ogni diffusione del socialismo; b) il sostegno politico agli intellettuali del Sud (burocrati, ecclesiastici, intellettuali tradizionali), in quanto espressione della grande propriet&agrave; terriera, attraverso favori personali e varie forme di privilegio. Ogni manifestazione intellettuale che potesse esprimere o organizzare il malcontento delle campagne del Sud doveva essere stroncata all'origine. Il malcontento delle campagne non poteva cos&igrave; assumere un aspetto politico organizzato e le sue manifestazioni, esprimendosi solo in modo caotico e tumultuario, furono declassate a problema di ordine pubblico da affrontare con la polizia. G. trova ovvio che Giolitti si sia sempre opposto a ogni diffusione del sociali smo nel Mezzogiorno: il protezionismo operaio incoraggiato dallo statista piemontese (riformismo, cooperative, lavori pubblici) nel Nord ha apportato solo un parziale vantaggio alla classe operaia, presupponendo il sacrificio di altri gruppi operai e dei contadini. Coerentemente furono prese misure politiche volte a promuovere nel Sud favori clientelari alla piccola borghesia (impieghi pubblici, permesso di saccheggio delle pubbliche amministrazioni, legislazione ecclesiastica meno rigida che nel Nord ecc.), cio&egrave; incorporando a &laquo;&ldquo;titolo personale&rdquo;&raquo; gli elementi pi&ugrave; attivi meridionali nelle classi dirigenti con particolari privilegi &laquo;giudiziari&raquo;, impiegatizi ecc., in modo che lo strato che avrebbe potuto organizzare il malcontento meridionale divent&ograve; invece uno strumento della politica settentrionale (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 36; questa e le note seguenti del Q 1 sono riprese in Q 19). Nel Risorgimento si verifica gi&agrave; embrionalmente il rapporto storico tra Nord e Sud come un rapporto simile a quello di una grande citt&agrave; e una grande campagna, innanzitutto nelle diverse forme di cultura e in un diverso tipo di intellettuale: il tipo del &ldquo;curiale&rdquo; (e del &ldquo;paglietta&rdquo;), che pone a contatto la massa contadina con quella dei proprietari fondiari e con l'apparato statale nel Mezzogiorno (dove al termine &ldquo;classe media&rdquo; viene dato il significato di &ldquo;intellettuale&rdquo;); il tipo del &ldquo;tecnico&rdquo; d'officina che serve di collegamento tra la massa operaia e la classe capitalistica, il quale, assieme al sindacalista o al dirigente politico come collegamento tra massa operaia e Stato (inglobato dalle corporazioni al tempo del fascismo), rappresenta l'intellettuale nel Nord (ibid.). La politica del Partito liberale a partire dall'unit&agrave; nazionale sub&igrave; con la sinistra storica addirittura una radicalizzazione: Cavour aveva avvertito &ndash; ricorda G. &ndash; di non trattare il Mezzogiorno con gli stati d'assedio, mentre Crispi vi ricorre per combattere il movimento dei Fasci in Sicilia. Crispi si leg&ograve; ai latifondisti siciliani per paura delle rivendicazioni contadine, nel momento in cui la sua politica tendeva a rafforzare l'industrialismo settentrionale con la guerra tariffaria con la Francia e il protezionismo doganale. Egli non esit&ograve; a gettare tutto il Mezzogiorno in una crisi commerciale paurosa pur di rafforzare l'industria, che doveva dare al paese una vera indipendenza e allargare la classe dominante. Il governo dei moderati dal 1861 al 1876 aveva solo creato le condizioni esterne dello sviluppo economico settentrionale (sistemazione dell'apparato statale, strade, ferrovie, telegrafi) e sanato le finanze oberate dai debiti del Risorgimento. Crispi fu il vero uomo della nuova borghesia (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 45). La tenace lotta di Crispi contro ogni forma di separatismo tra Nord e Sud, una vera e propria &ldquo;ossessione unitaria&rdquo;, non ha in realt&agrave; niente di progressista pur ammantandosi di passione antiborbonica. Anche la sua politica d'espansione coloniale &egrave; legata alla medesima ossessione unitaria: il contadino meridionale voleva la terra e Crispi, non potendogliela dare in Italia, prospett&ograve; il miraggio delle terre coloniali da sfruttare. L'imperialismo di Crispi fu senza base economica, avversato dagli stessi capitalisti, ma nel Mezzogiorno Crispi fu popolare per il miraggio della terra (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Crispi ha dato una forte impronta agli intellettuali siciliani grazie al suo fanatismo unitario (il che non ha impedito che i latifondisti siciliani minacciassero a pi&ugrave; riprese la separazione, per tutelare i loro interessi compromessi dall'agitazione dei contadini). Ma i movimenti di carattere regionalistico e autonomista non vanno interpretati, a parere di G., nella maniera univoca di Crispi: la propaganda separatista e filoborbonica svolta dal &ldquo;Mattino&rdquo; di Napoli, ad esempio, perseguiva gli interessi delle classi possidenti, ma il movimento autonomista della Sardegna aveva un diverso significato. Eppure la miseria del Mezzogiorno continuava a essere inspiegabile storicamente per le masse popolari del Nord: queste non capivano che l'Unit&agrave; non era stata creata su una base di eguaglianza, ma come egemonia del Nord sul Sud nel rapporto territoriale citt&agrave;-campagna, cio&egrave; che il Nord era una &ldquo;piovra&rdquo; che si arricchiva a spese del Sud e il suo incremento industriale era dipendente dall'impoverimento dell'agricoltura meridionale. Le masse del Nord invece pensavano che se il Mezzogiorno non progrediva dopo essere stato liberato dagli impacci che allo sviluppo moderno opponeva il borbonismo ci&ograve; significava che le cause della miseria non erano esterne ma interne. Essendo inoltre radicata la persuasione della grande ricchezza naturale del terreno, non rimaneva che una spiegazione: l'incapacit&agrave; organica dei meridionali, la loro inferiorit&agrave; biologica. Queste opinioni gi&agrave; diffuse (il &ldquo;lazzaronismo&rdquo; napoletano era una leggenda di vecchia data) furono consolidate e teorizzate dai sociologi del positivismo (Niceforo, Ferri, Orano ecc.), assumendo la forza delle verit&agrave; scientifiche. Si ebbe cos&igrave; una polemica Nord-Sud sulle razze e sulla superiorit&agrave; e inferiorit&agrave; del Settentrione e del Mezzogiorno. Intanto rimase nel Nord la credenza della &ldquo;palla di piombo&rdquo; che il Mezzogiorno rappresenterebbe per l'Italia, la persuasione dei pi&ugrave; grandi progressi che la civilt&agrave; moderna industriale del Nord avrebbe fatto senza questa palla di piombo. Nei principi del secolo c'&egrave; una forte reazione meridionale anche su questo terreno, come le campagne di Salvemini culminate nella fondazione dell'&ldquo;Unit&agrave;&rdquo;, ma condotte gi&agrave; dalla &ldquo;Voce&rdquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 47). In questa situazione viene a rafforzarsi il blocco intellettuale che fa capo a Benedetto Croce e Giustino Fortunato, gi&agrave; indicati da G. in QM come &laquo;i reazionari pi&ugrave; operosi della penisola&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 155). La dittatura di ferro di questo tipo di intellettuali e di alcuni gruppi urbani ha rafforzato il mito della &ldquo;fatalit&agrave; storica&rdquo; dell'unificazione italiana, pi&ugrave; forte di ogni manchevolezza politica e inettitudine militare. Il periodo liberale, culminante nell'et&agrave; giolittiana, viene da Croce &ldquo;santificato&rdquo; untuosamente e contrapposto ai velleitari e goffi tentativi del partito democratico. Il modo di rappresentare gli avvenimenti storici in tale interpretazione ideologica si potrebbe chiamare &ldquo;storia feticista&rdquo;. Giolitti fu per G. invece in perfetta continuit&agrave; con Crispi, sostituendo alla violenza la solerzia burocratica, mantenendo il &ldquo;miraggio della terra&rdquo; nella politica coloniale, sorreggendo questa politica con la promessa di creare le condizioni di libert&agrave; di espansione per il futuro (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2019). Per accorciare la distanza tra Nord e Sud bisognava che Giolitti, rappresentante dell'industria del Nord, desse alla nuova borghesia pi&ugrave; spazio nella direzione dello Stato, al posto dei rappresentanti delle classi possidenti meridionali. Per G. Giolitti fu un grande conservatore e un abile reazionario che imped&igrave; la formazione di un'Italia democratica, consolid&ograve; la monarchia e la leg&ograve; alla borghesia attraverso il rafforzato potere esecutivo, il quale permetteva di porre al servizio degli industriali tutte le forze economiche del paese. Con la politica di Giolitti si approfond&igrave; la distanza tra Nord e Sud: fu egli il vero creatore della struttura contemporanea dello Stato italiano, che il fascismo non ha fatto che continuare (<a href='http://gramscisource.org/quaderno/8/nota/96' target='_blank' class='link-to-note'>Q 8, 96</a>, 997, Testo B). Il movimento culturale crociano dell'&laquo;unitarismo ossessionato&raquo; giunge fino a Gobetti e trova in lui il suo punto d'approdo e l'origine della sua dissoluzione. Gobetti afferma infatti che le diverse classi rurali e i ceti intellettuali possono addivenire a una nuova formazione solo accettando le rivendicazioni contadine e facendo di esse parte integrante del nuovo programma di governo (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2023). Ma il programma di Giolitti trov&ograve; storicamente e politicamente un ostacolo soprattutto in due fattori: a) l'affermarsi degli intransigenti nel Partito socialista con Mussolini e il loro civettare con i meridionalisti; b) l'introduzione del suffragio universale che allargava in modo impressionante la base parlamentare nel Mezzogiorno e rendeva difficile la corruzione individuale. Giolitti allora al blocco urbano operai-imprenditori sostitu&igrave;, con il Patto Gentiloni, il blocco tra gli industriali settentrionali e i rurali della campagna &laquo;organica e normale&raquo; (forze elettorali cattoliche specie nel Nord e nel Centro). L'allargamento del suffragio aveva suscitato gi&agrave; nel 1913 i primi accenni di quel fenomeno che avr&agrave; la massima espressione nel 1919-1921: il distacco dei contadini, guidati da una parte degli intellettuali (ex ufficiali), dai grandi proprietari, cio&egrave; la rottura relativa del blocco rurale meridionale. Si ha cos&igrave; il &ldquo;sardismo&rdquo;, il partito riformista siciliano e il &ldquo;rinnovamento&rdquo; dell'Italia meridionale con tentativi di partiti regionali d'azione. In questi movimenti l'importanza della massa contadina &egrave; inversamente proporzionale alla pressione esercitata ideologicamente dai grandi proprietari, che hanno in Sicilia un massimo di organizzazione e hanno invece un'importanza relativamente piccola in Sardegna. Altrettanto graduata &egrave; l'indipendenza relativa dei rispettivi intellettuali (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2039-41). La forza rurale, bench&eacute; organizzata in movimento autonomista o regionalistico, non espresse a parere di G. una capacit&agrave; d'iniziativa rivoluzionaria di portata nazionale. Gli intellettuali rurali, di tipo tradizionale, non erano organici ai contadini; ma anche gli intellettuali di tipo urbano erano troppo legati agli interessi degli imprenditori per organizzare la rivoluzione su scala nazionale. G. si appresta a dimostrare storicamente quanto affermato analizzando non solo i moti risorgimentali del 1820-1821, del 1831, del 1848, del 1859-1860, ma anche quelli post-unitari. Dal 1820 al 1848 l'iniziativa parte dal Sud ripercuotendosi al Nord; soltanto quando nel 1859-1860 si inizia dal Nord arrivando al Sud in un sincronismo in senso inverso si realizza un successo definitivo. Gli scioperi del 1894 in Sicilia e in Lunigiana hanno avuto il loro contraccolpo a Milano nel 1898, cos&igrave; come quelli del 1919 nel Mezzogiorno (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 2037) lo hanno avuto nelle fabbriche di Torino. Tutto questo dimostra come nei periodi di &ldquo;crisi organica&rdquo; sia la parte pi&ugrave; debole, la campagna del Sud, a reagire per prima senza riuscire per&ograve; a durare nel tempo e ad affermarsi, spesso imbrigliata nell'&ldquo;ossessione unitaria&rdquo; e abbandonata da un Nord chiuso nei suoi pregiudizi. Era la forza urbana del Nord a doversi porre il problema di organizzare intorno a s&eacute; le forze urbane nazionali, specie del Sud. Nella soluzione di questo problema, irto di contraddizioni, &egrave; per G. la soluzione del problema nazionale. Porre l'Austria come comune nemico non esauriva la &ldquo;questione nazionale&rdquo; e non ne costituiva, per G., nemmeno l'aspetto fondamentale. Le forze urbane del Nord dovevano aiutare quelle del Sud a rendersi autonome, ad acquistare coscienza della loro funzione storica dirigente in modo concreto e non puramente teorico e astratto, suggerendo loro le soluzioni da dare al problema regionale fondamentale: il problema agrario. Era naturale che si trovassero opposizioni nel Sud; il compito pi&ugrave; grave spettava per&ograve; alle forze urbane del Nord, che non solo dovevano convincere i loro &laquo;&ldquo;fratelli&rdquo;&raquo; del Sud, ma dovevano incominciare col convincere se stesse di questa complessit&agrave; di sistema politico (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 38-40). G. esamina quindi le ragioni socio-economiche della sudditanza del Sud verso Nord, ma anche il ruolo che gli intellettuali hanno svolto per perpetuare tale sudditanza, per giustificare storicamente l'impossibilit&agrave; di rinnovamento sociale, impedendo persino al malcontento di diventare cosciente di se stesso. Benedetto Croce e Giustino Fortunato sono stati a capo di un movimento culturale (idealista, classicista e legato alla cultura universale) che si contrapponeva al Nord (positivista e futurista). Gli scritti precarcerari di G. sono ricchi di osservazioni socio-economiche e strutturali sul rapporto tra Nord e Sud. Nei Q l'analisi del ruolo degli intellettuali in relazione a questo rapporto si fa estremamente analitico; G. osserva persino come la Sicilia si stacchi intellettualmente dal resto del Mezzogiorno accostandosi con Pirandello e Gentile al futurismo; quella stessa Sicilia che tanta classe dirigente aveva fornito allo Stato unitario e dove il potere dei possidenti era pi&ugrave; vessatorio (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2038). Per estensione, tutto il ragionamento gramsciano sul Sud d'Italia e sui suoi rapporti col Settentrione potrebbe essere valido &ndash; e da alcuni autori, in primo luogo Edward Said, &egrave; stato proprio letto in tale direzione &ndash; anche per l'attuale rapporto tra il Nord e il Sud del mondo, tra i quali vige un rapporto di subordinazione per molti versi non dissimile da quello che intercorreva, secondo G., tra il Nord e il Mezzogiorno d'Italia. G. si aspetta dal Sud del mondo o dalle colonie, enormi serbatoi di disgregazione sociale, fenomeni pi&ugrave; simili al ribellismo che alla rivoluzione organizzata, che avrebbe bisogno di intellettuali organici; questi per&ograve; non possono definirsi tali senza una risposta strutturale ai problemi socio-economici del Sud. D'altro canto, le forze progressiste del Nord non possono astenersi dal comprendere e organizzare contestualmente il rinnovamento sociale nel Mezzogiorno.</p></body></html>