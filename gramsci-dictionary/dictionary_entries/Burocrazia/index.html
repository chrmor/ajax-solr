<html><head><title>Gramsci Dictionary: Burocrazia</title></head><body><p> Il lemma &laquo;burocrazia&raquo; ha nei Q una funzione duplice: se da una parte infatti, soprattutto in forma aggettivata, &egrave; usato con frequenza come sinonimo di &laquo;fossilizzazione&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 122), &laquo;pedanteria&raquo; (<a href='http://gramscisource.org/quaderno/4/nota/31' target='_blank' class='link-to-note'>Q 4, 31</a>, 450), &laquo;meccanicit&agrave;&raquo; (<a href='http://gramscisource.org/quaderno/11/nota/66' target='_blank' class='link-to-note'>Q 11, 66</a>, 1500), dall'altra &ndash; e in tale accezione, pressoch&eacute; costante in tutti i Q, verr&agrave; qui considerato &ndash; esso identifica l'insieme dei funzionari civili e militari di uno Stato o di un'organizzazione di partito. In <a href='http://gramscisource.org/quaderno/3/nota/119' target='_blank' class='link-to-note'>Q 3, 119</a> G. riflette sulla debolezza dei partiti politici italiani, sul loro distacco dalle masse che &egrave; cronico &laquo;dal risorgimento in poi&raquo;, esattamente come Weber, dieci anni prima, nel suo Parlamento e governo rifletteva sulla debolezza della borghesia tedesca nella Germania guglielmina (il riferimento al testo del sociologo tedesco &egrave; esplicitato alla fine della nota gramsciana). Ma se in Germania l'immaturit&agrave; della classe borghese e la sua inettitudine al governo erano ricondotte da Weber al ruolo paternalistico storicamente avuto da Bismarck, per G. la situazione italiana &egrave; caratterizzata dal fatto che &laquo;il governo ha [...] operato come un &ldquo;partito&rdquo;, si &egrave; posto al disopra dei partiti non per armonizzarne gli interessi e l'attivit&agrave; nei quadri permanenti della vita e degli interessi statali nazionali, ma per disgregarli, per staccarli dalle grandi masse e avere &ldquo;una forza di senza partito legati al governo con vincoli paternalistici di tipo bonapartistico-cesareo&rdquo;&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 386-7). Il riferimento al governo, in questo caso, va letto come riferimento alla burocrazia, come G. chiarisce subito dopo: &laquo;La burocrazia cos&igrave; si estraniava dal paese, e attraverso le posizioni amministrative, diventava un vero partito politico, il peggiore di tutti, perch&eacute; la gerarchia burocratica sostituiva la gerarchia intellettuale e politica: la burocrazia diventava appunto il partito statale-bonapartistico&raquo; (<a href='http://gramscisource.org/quaderno/3/nota/119' target='_blank' class='link-to-note'>ivi</a>, 388). La burocrazia entra quindi nei Q gi&agrave; come elemento degenerato, come frutto della mancata forma nazionale-popolare del Risorgimento, come elemento detentore della competenza tecnica e amministrativa al servizio non del popolo ma del partito di governo e dei propri interessi di riproduzione tipici di una &laquo;casta&raquo; (<a href='http://gramscisource.org/quaderno/5/nota/38' target='_blank' class='link-to-note'>Q 5, 38</a>, 571). Questo tema verr&agrave; ripreso pi&ugrave; tardi in <a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1705, dove il giudizio diventer&agrave;, se possibile, ancora pi&ugrave; duro: &laquo;la burocrazia italiana pu&ograve; essere paragonata alla burocrazia papale, o meglio ancora, alla burocrazia cinese dei mandarini&raquo;. La burocrazia italiana fa gli interessi di gruppi specifici come gli agrari o l'industria protetta, ma li fa, secondo G., &laquo;senza piano e sistema, senza continuit&agrave;&raquo;, con spirito meccanico di combinazione invece che &laquo;organicamente e secondo un indirizzo conseguente&raquo;: una burocrazia che diventa quindi &laquo;specialmente &ldquo;monarchica&rdquo; [...] sola forza &ldquo;unitaria&rdquo; del paese, permanentemente &ldquo;unitaria&rdquo;&raquo; (<a href='http://gramscisource.org/quaderno/14/nota/47' target='_blank' class='link-to-note'>ibid.</a>), ancora una volta legata all'angusta struttura di potere del governo e non al &laquo;popolo-nazione&raquo; come era avvenuto invece in Francia. La letteratura prodotta dai funzionari statali &egrave; a questo proposito illuminante. Scrive G. riportando un passo di un articolo dell'&ldquo;Italia letteraria&rdquo;: &laquo;&ldquo;In Francia, in Inghilterra, generali ed ammiragli scrivono per il loro popolo, da noi scrivono solo per i loro superiori&rdquo;&raquo; (<a href='http://gramscisource.org/quaderno/5/nota/38' target='_blank' class='link-to-note'>Q 5, 38</a>, 571). G. chiarisce in <a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 509 questo carattere meccanico e brutale della burocrazia riconducendolo alla sua composizione sociale, ovvero identificando gli strati sociali per i quali &laquo;la carriera militare e burocratica&raquo; &egrave; &laquo;un elemento molto importante di vita economica e di affermazione politica&raquo;. G. ricostruisce quindi questa determinata funzione sociale e la &laquo;psicologia che &egrave; determinata da questa funzione&raquo; (<a href='http://gramscisource.org/quaderno/4/nota/66' target='_blank' class='link-to-note'>ivi</a>, 510). Si tratta, nel caso, di quella &laquo;borghesia rurale media e piccola&raquo; che, abituata a &laquo;comandare &ldquo;politicamente&rdquo;&raquo; ma &laquo;non &ldquo;economicamente&rdquo;&raquo;, non avendo funzioni economiche ma solamente redditi parassitari derivanti dalla &laquo;&ldquo;bruta&rdquo; propriet&agrave;&raquo;, &laquo;vive sulla miseria cronica e sul lavoro prolungato del contadino&raquo; (<a href='http://gramscisource.org/quaderno/4/nota/66' target='_blank' class='link-to-note'>ibid.</a>): una piccola borghesia fatta di &laquo;morti di fame&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 325) abituata da secoli alla repressione di ogni organizzazione del lavoro contadino. Uno strato sociale di cruciale importanza nella storia d'Italia che, una volta fattosi burocrazia, ha una funzione direttiva specifica, anche se mediata dalla coincidenza o meno con la &laquo;volont&agrave; [...] della classe alta&raquo;: &laquo;In questo senso deve intendersi la funzione direttiva di questo strato, e non in senso assoluto: tuttavia non &egrave; piccola cosa&raquo; (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 510). In <a href='http://gramscisource.org/quaderno/7/nota/77' target='_blank' class='link-to-note'>Q 7, 77</a>, dopo aver distinto all'interno della struttura dei partiti politici &laquo;il gruppo sociale&raquo; e &laquo;la massa del partito&raquo;, G. rileva come la &laquo;forza consuetudinaria pi&ugrave; pericolosa&raquo; sia &laquo;la burocrazia o stato maggiore del partito&raquo; (<a href='http://gramscisource.org/quaderno/7/nota/77' target='_blank' class='link-to-note'>ivi</a>, 910), riversando cos&igrave; il problema della burocrazia statale anche all'interno di quelli che sono per lui gli &laquo;&ldquo;sperimentatori&rdquo; storici&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387) di nuove concezioni del mondo. Anche nei partiti politici la componente burocratica si &laquo;organizza come corpo a s&eacute;&raquo; e rischia di far entrare in crisi i partiti. Da questo punto di vista G. ritiene che i partiti francesi siano &laquo;i pi&ugrave; utili per studiare l'anacronizzarsi delle organizzazioni politiche&raquo;, in quanto hanno l'esperienza di una stratificazione che inizia con la Rivoluzione dell'Ottantanove e che &laquo;permette ai dirigenti di mantenere la vecchia base pur facendo compromessi con forze affatto diverse e spesso contrarie e asservendosi alla plutocrazia&raquo; (<a href='http://gramscisource.org/quaderno/7/nota/77' target='_blank' class='link-to-note'>Q 7, 77</a>, 910). Accanto alla critica delle degenerazioni burocratiche del parlamentarismo e del regime rappresentativo in generale (<a href='http://gramscisource.org/quaderno/6/nota/81' target='_blank' class='link-to-note'>Q 6, 81</a>, 751-2), G. nota come la progressiva burocratizzazione dell'attivit&agrave; politica sia anche un fattore epocale e irresistibile della nascente politica di massa. Se non gli si pu&ograve; ascrivere in questo caso il merito di aver trovato la formula risolutiva del complesso rapporto fra democrazia e burocrazia, gli si deve per&ograve; riconoscere quello di aver messo per primo a tema, almeno in campo marxista, la spinosa questione. Gi&agrave; in <a href='http://gramscisource.org/quaderno/8/nota/55' target='_blank' class='link-to-note'>Q 8, 55</a>, parlando dell'&laquo;autogoverno&raquo; inglese, nota sinteticamente: &laquo;Burocrazia divenuta necessit&agrave;&raquo;, proseguendo: &laquo;la quistione deve essere posta di formare una burocrazia onesta e disinteressata, che non abusi della sua funzione per rendersi indipendente dal controllo del sistema rappresentativo&raquo; (<a href='http://gramscisource.org/quaderno/8/nota/55' target='_blank' class='link-to-note'>ivi</a>, 974). Il problema &egrave; quello della funzione specifica, tecnica, di un ceto professionale in grado di manovrare la complessa struttura dello Stato moderno, con le sue ramificazioni nella societ&agrave; civile. Una funzione che &egrave; analoga a quella svolta dal ceto intellettuale, centrale nella riflessione dei Q, la cui affinit&agrave; G. esplicita in modo sorprendentemente chiaro in <a href='http://gramscisource.org/quaderno/9/nota/21' target='_blank' class='link-to-note'>Q 9, 21</a>, 1109: &laquo;Il fatto che nello svolgimento storico e delle forme economiche e politiche si sia venuto formando il tipo del funzionario tecnico ha una importanza primordiale [...]. In parte questo problema coincide col problema degli intellettuali&raquo;.</p></body></html>