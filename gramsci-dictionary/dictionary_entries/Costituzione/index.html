<html><head><title>Gramsci Dictionary: Costituzione</title></head><body><p> In <a href='http://gramscisource.org/quaderno/14/nota/11' target='_blank' class='link-to-note'>Q 14, 11</a> G. segnala il suo interesse per i testi costituzionali sottolineando come &laquo;il punto pi&ugrave; interessante pare debba essere questo: come la costituzione scritta si adatti (sia adattata) al variare delle congiunture politiche, specialmente a quelle sfavorevoli alle classi dominanti&raquo; (<a href='http://gramscisource.org/quaderno/14/nota/11' target='_blank' class='link-to-note'>ivi</a>, 1665). In questo contesto viene ripresa &laquo;l'acuta analisi fatta dal Marx della Carta spagnola&raquo; come &laquo;dimostrazione chiara dell'essere quella Carta l'espressione esatta di necessit&agrave; storiche della societ&agrave; spagnola e non un'applicazione meccanica dei principi della Rivoluzione francese [...] Bisognerebbe riprendere quindi l'analisi di Marx, confrontare con la costituzione siciliana del 12 e con i bisogni meridionali: il confronto potrebbe continuare con lo Statuto albertino&raquo; (<a href='http://gramscisource.org/quaderno/6/nota/199' target='_blank' class='link-to-note'>Q 6, 199</a>, 839). La Costituzione &egrave; quindi per G., pi&ugrave; che una norma fondamentale e immutabile, un testo che rispecchia i rapporti di forza all'interno di uno Stato: &laquo;si pu&ograve; dire in generale che le costituzioni sono pi&ugrave; che altro &ldquo;testi educativi&rdquo; ideologici, e che la &ldquo;reale&rdquo; costituzione &egrave; in altri documenti legislativi (ma specialmente nel rapporto effettivo delle forze sociali nel momento politico-militare). Uno studio serio di questi argomenti, fatto con prospettiva storica e con metodi critici, pu&ograve; essere uno dei mezzi pi&ugrave; efficaci per combattere l'astrattismo meccanicistico e il fatalismo deterministico&raquo; (<a href='http://gramscisource.org/quaderno/14/nota/11' target='_blank' class='link-to-note'>Q 14, 11</a>, 1666). Questa &ldquo;storicizzazione&rdquo; delle Costituzioni va per&ograve; di pari passo con il rilievo dato ai meccanismi giuridici che sono alla base dei testi costituzionali. Dimostrando di seguire un dibattito che in quegli anni oppone Kelsen a Schmitt, e iniziando a riflettere sui limiti del costituzionalismo davanti al nazismo montante, G. rileva come &laquo;in ogni costituzione sono da vedere i punti che permettono il passaggio legale dal regime costituzionale-parlamentare a quello dittatoriale: esempio l'art. 48 della costituzione di Weimar, che tanta importanza ha avuto nella recente storia tedesca&raquo; (<a href='http://gramscisource.org/quaderno/14/nota/11' target='_blank' class='link-to-note'>ivi</a>, 1665).</p></body></html>