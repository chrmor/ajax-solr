<html><head><title>Gramsci Dictionary: Cristianesimo</title></head><body><h1>Cristianesimo</h1><p> &laquo;Cristianesimo&raquo; non &egrave; termine univoco in G. Esistono tante forme di cristianesimo a seconda dei periodi storici e a seconda degli strati sociali credenti. Si ha un cristianesimo primitivo delle origini, uno medievale, uno riformato dell'Et&agrave; moderna e uno positivizzato e secolarizzato dell'Et&agrave; contemporanea. G. intende indagare soprattutto i motivi di successo del cristianesimo e della sua bimillenaria storia, la sua capacit&agrave; di sopravvivere alla trasformazione e al mutamento delle vicende storiche. Egli individua il segreto di questo successo fondamentalmente nella capacit&agrave; del cristianesimo di elaborare una &laquo;riforma intellettuale e morale&raquo;, una concezione del mondo e della vita con corrispettive condotte pratiche di vita, corrispondenti alle esigenze dei ceti popolari: &laquo;il cristianesimo rappresenta una rivoluzione nella pienezza del suo sviluppo, una rivoluzione cio&egrave; che &egrave; giunta fino alle sue estreme conseguenze, fino alla creazione di un nuovo ed originale sistema di rapporti morali, giuridici, filosofici, artistici&raquo; (Il Partito comunista, 4 settembre 1920, in ON 651). Questo carattere consente al cristianesimo anche di organizzare il consenso popolare e conquistare l'egemonia sociale. Storicamente il cristianesimo conosce due grandi fasi: una ascendente di &laquo;conquista e mantenimento&raquo; e una discendente di &laquo;perdita&raquo; di questa egemonia. La prima va dal cristianesimo primitivo fino all'alto Me dioevo, periodo coincidente anche con l'esercizio del massimo potere politico della Chiesa cristiana romana e del papato e con la loro superiorit&agrave; rispetto all'impero e all'imperatore, ci&ograve; che G. esprime con l'espressione &laquo;comando per grazia di Dio&raquo; (<a href='http://gramscisource.org/quaderno/6/nota/93' target='_blank' class='link-to-note'>Q 6, 93</a>, 768; v. anche <a href='http://gramscisource.org/quaderno/7/nota/97' target='_blank' class='link-to-note'>Q 7, 97</a>, 924-5). La formula del Sacro romano impero, dove &egrave; il &ldquo;sacro&rdquo; che predomina, esprime bene questa situazione di raggiunta supremazia della Chiesa. La seconda fase, che giunge fino all'Et&agrave; contemporanea, inizia nel basso Medioevo, quando il cristianesimo comincia ad avvertire la crisi del blocco ideologico costruito nei secoli precedenti. La feudalizzazione totale della Chiesa riduce il cristianesimo da ideologia delle classi &ldquo;umili&rdquo; a ideologia di dominio e di controllo sociale e politico. Comincia a delinearsi la scissione, che diventer&agrave; rottura nei secoli successivi, tra religione popolare e religione ecclesiastico-clericale. Le classi subalterne cominciano ad avvertire di non essere pi&ugrave; rappresentate dalla Chiesa gerarchica e reagiscono tentandone una riforma con la proposta di un ritorno al cristianesimo genuino delle origini. Ne sono manifestazione i movimenti ereticali e i movimenti religiosi popolari, con a capo minoranze di intellettuali religiosi. Il medesimo movimento &ldquo;borghese&rdquo; comunale &egrave; ritenuto da G. un'&ldquo;eresia&rdquo; cristiana. Esso, infatti, nella lotta per la rivendicazione dell'autonomia nei confronti dell'imperatore avrebbe finito col mettersi contro lo stesso papato (<a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, 905-6). &egrave; questo aspetto di movimento ideologico popolare rivoluzionario, colto da G. soprattutto nel cristianesimo primitivo e in alcune espressioni del cristianesimo popolare medievale, che colpisce la sua attenzione fin da giovane e l'induce, analogamente a Engels, Kautsky e altri pensatori marxisti, a instaurare dei paralleli positivi tra esso e il socialismo (Il Partito comunista, 4 settembre 1920, in ON 653-4). Analogamente al cristianesimo primitivo, anche le eresie medievali sono delle forme di resistenza o di &ldquo;rivoluzione passiva&rdquo;: &laquo;anche i movimenti religiosi popolari del Medioevo, francescanesimo ecc., rientrano in uno stesso rapporto di impotenza politica delle grandi masse di fronte a oppressori poco numerosi ma agguerriti e centralizzati: gli &ldquo;umiliati e offesi&rdquo; si trincerano nel pacifismo evangelico primitivo, nella &ldquo;nuda&rdquo; esposizione della loro &ldquo;natura umana&rdquo; disconosciuta e calpestata nonostante le affermazioni di fraternit&agrave; in dio-padre e di uguaglianza, ecc.&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748-9). La novit&agrave;, rispetto al cristianesimo primitivo, &egrave; che tra gli oppressori, questa volta, c'&egrave; anche la Chiesa, divenuta parte del sistema feudale. Ma anche in questo caso la resistenza pacifica, la &laquo;perseveranza paziente e ostinata&raquo; (sostenuta dalla convinzione di senso comune secondo cui anche se &laquo;io sono sconfitto momentaneamente [...] la forza delle cose lavora per me a lungo andare&raquo;: <a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1388) cominciano a porre le condizioni per cambiamenti radicali. Le eresie introducono nella societ&agrave; medievale &laquo;elementi embrionali di nuova cultura&raquo; che avviano inconsapevolmente un processo di disfacimento e di disgregazione del mondo culturale esistente e, quindi, degli istituti medievali, Chiesa e impero. La reazione della Chiesa non riesce sempre e dappertutto a soffocare i fermenti nuovi; lo stesso tentativo di neutralizzare gli influssi degli intellettuali religiosi pi&ugrave; legati al popolo non riesce del tutto, poich&eacute; se &egrave; vero che &laquo;gli intellettuali pi&ugrave; in vista dell'epoca in Italia sono o soffocati o addomesticati dalla chiesa, [...] in altre parti d'Europa si mantengono come fermento per sboccare nella Riforma&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 642). Anche se difficile e sotterraneo, permane sempre un contatto tra intellettuali religiosi subalterni e popolo. Ci&ograve; spiega perch&eacute; dai domenicani esca poi un Savonarola e dagli agostiniani &laquo;la riforma prima e il giansenismo pi&ugrave; tardi&raquo; (LC 318, a Tania, 10 marzo 1930). Nell'et&agrave; moderna la contestazione interna e l'opposizione della borghesia laica sfociano in rotture clamorose della comunit&agrave; ecclesiastica e in movimenti rivoluzionari popolari contro il regime feudale. Sul fronte religioso si hanno la Riforma di Lutero, la guerra dei contadini tedeschi, la nascita delle Chiese e delle sette protestanti. Sul fronte laico si assiste allo sviluppo del nazionalismo e degli Stati nazionali assoluti. La crisi dell'egemonia ecclesiastica &egrave; ormai consumata e inizia la fine del suo monopolio ideologico. Il fronte, laico e religioso, alternativo al sistema feudale e alla Chiesa cattolica rompe l'unit&agrave; territoriale, sociale e ideologica della cristianit&agrave;: Nord e Centro Europa protestante, Europa mediterranea cattolica controriformista; separazione crescente della Chiesa dalla classe sociale emergente &ndash; la borghesia &ndash; fino a ridursi al ruolo reazionario e conservatore di intellettuale tradizionale, espressione cio&egrave; della classe sociale di origine feudale &ndash; l'aristocrazia agraria &ndash; dominante nel passato. A livello ideologico, infine, la rottura si rende visibile nella differenza tra il carattere popolare-nazionale, l'esigenza di &ldquo;ritorno alle origini&rdquo; della Riforma e il carattere &ldquo;cosmopolita&rdquo;, reazionario, &ldquo;disciplinare&rdquo; della Controriforma (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1859; v. inoltre <a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 248; <a href='http://gramscisource.org/quaderno/3/nota/141' target='_blank' class='link-to-note'>Q 3, 141</a>, 399; <a href='http://gramscisource.org/quaderno/5/nota/126' target='_blank' class='link-to-note'>Q 5, 126</a>, 652-3; <a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963; <a href='http://gramscisource.org/quaderno/23/nota/7' target='_blank' class='link-to-note'>Q 23, 7</a>, 2292). Il risvolto immediatamente politico della nuova posizione di debolezza ideologica della Chiesa cattolica &egrave; &ndash; a parere di G. &ndash; l'instaurarsi di una situazione di belligeranza con il risultato della subordinazione della Chiesa agli Stati nazionali. Ne sono prova il gallicanesimo, il giuseppinismo e altre forme di giurisdizionalismo, che sono &laquo;la &ldquo;prefazione&rdquo; alla limitazione della chiesa nella societ&agrave; civile e politica&raquo; (<a href='http://gramscisource.org/quaderno/14/nota/55' target='_blank' class='link-to-note'>Q 14, 55</a>, 1713). &Egrave; la fine del regime teocratico e la crisi del cosmopolitismo, tratti essenziali della civilt&agrave; feudale cattolica. Non pi&ugrave; la Chiesa, ma gli Stati nazionali dettano le regole del gioco politico. E ci&ograve; pu&ograve; avvenire solo perch&eacute; essi, alleandosi con gli strati borghesi contro l'aristocrazia feudale, riescono a sottrarre alla Chiesa una parte consistente di consenso popolare. La Controriforma esprime la consapevolezza della Chiesa di trovarsi di fronte a una crisi radicale e di vaste proporzioni. Il Concilio di Trento, il pi&ugrave; grande tentativo della Chiesa moderna di operare una revisione globale dell'ideologia cattolica e del suo rapporto con la societ&agrave;, lungi dal rinnovare cristallizza invece per i secoli successivi la Chiesa nel ruolo di intellettuale tradizionale. I tentativi della Chiesa di raccordarsi alle masse popolari, come gi&agrave; nel Medioevo, mediante nuovi pi&ugrave; moderni ordini religiosi e istituti secolari (in prima linea l'ordine dei gesuiti), non ripetono il successo della diplomazia ecclesiastica medievale, nonostante la maggiore efficienza della struttura organizzativa sia a livello strettamente culturale-religioso che sociale. &Egrave; infatti cresciuto il divario tra l'ideologia cattolica, rimasta fondamentalmente feudale, e l'istanza popolare di superamento del sistema medievale (<a href='http://gramscisource.org/quaderno/3/nota/141' target='_blank' class='link-to-note'>Q 3, 141</a>, 399; <a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384; <a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963; <a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2307). La mediazione positiva degli intellettuali ecclesiastici tra la Chiesa e le masse fallisce; essa si riduce alla mera funzione negativa di contenimento di quella che G. definisce &laquo;l'eresia di massa&raquo; del cattolicesimo, che si manifester&agrave; in tutta la sua portata nella Rivoluzione francese e ancor pi&ugrave; con il progredire in Europa del socialismo. D'altra parte comincia a far presa fra le masse l'ideologia alternativa della Riforma e del Rinascimento. Nascono i nuovi intellettuali espressi dalle classi subalterne emergenti, che, sul terreno religioso e su quello laico, si fanno portatori della nuova ideologia: Savonarola, Lutero, Calvino, Machiavelli, Giordano Bruno e, pi&ugrave; avanti nel tempo, i nuovi scienziati (Galilei), gli illuministi, gli enciclopedisti. Sebbene in misura ancora ridotta e in maniera ancora imperfetta, la nuova concezione del mondo portata dalla Riforma coinvolge le masse popolari, suscitando un atteggiamento attivo verso il mondo. Esse, infatti, si lasciano alle spalle le &ldquo;rivoluzioni passive&rdquo; del cristianesimo primitivo e medievale e non esitano a prendere anche le armi per combattere guerre apparentemente di religione, ma che in realt&agrave; sono vere e proprie lotte di classe: la guerra dei contadini tedeschi, la Rivoluzione inglese, la Rivoluzione francese. Nell'Et&agrave; moderna e contemporanea la crisi di rottura tra cristianesimo e popolo si cristallizza e non trova sbocchi operativi. La Controriforma cattolica recepisce e continua la cultura cortigiana, staccata dal popolo-nazione, essenzialmente reazionaria, elaborata dall'Umanesimo e dal Rinascimento (<a href='http://gramscisource.org/quaderno/5/nota/120' target='_blank' class='link-to-note'>Q 5, 120</a>, 648-53; <a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030; <a href='http://gramscisource.org/quaderno/9/nota/55' target='_blank' class='link-to-note'>Q 9, 55</a>, 1129-30; <a href='http://gramscisource.org/quaderno/18/nota/2' target='_blank' class='link-to-note'>Q 18, 2</a>, 1963). G. scrive espressamente: &laquo;il vero punto di rottura tra democrazia e chiesa &egrave; da porre per&ograve; nella Controriforma&raquo; (<a href='http://gramscisource.org/quaderno/1/nota/128' target='_blank' class='link-to-note'>Q 1, 128</a>, 117); &laquo;Con la Controriforma il papato aveva modificato essenzialmente la struttura della sua potenza: si era alienato le masse popolari, si era fatto fautore di guerre sterminatrici, si era confuso con le classi dominanti in modo irrimediabile&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963). &laquo;La Controriforma ha isterilito questo pullulare di forze popolari&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384). Questo stato di distacco del cristianesimo dalle masse appare pi&ugrave; marcato particolarmente in Italia, sede del papato, dove, a differenza di altri paesi europei, non si produce alcuna riforma o rivoluzione popolare simile alle tre grandi riforme e rivoluzioni dell'Et&agrave; moderna avvenute in Germania, Inghilterra e Francia (<a href='http://gramscisource.org/quaderno/5/nota/75' target='_blank' class='link-to-note'>Q 5, 75</a>, 515 e <a href='http://gramscisource.org/quaderno/9/nota/55' target='_blank' class='link-to-note'>Q 9, 55</a>, 1129-30). Non si creano intellettuali propri delle classi popolari. Di fronte alla rottura Chiesa-masse non si forma, dall'altra parte, un nuovo blocco alternativo di intellettuali-popolo. Machiavelli, Bruno, Galilei e altri restano episodi singoli e isolati. Questa frattura fra cristianesimo e classi popolari, in Italia, si manifester&agrave; solo pi&ugrave; tardi, nel momento della rottura del rapporto politico tra Chiesa e Stato liberale borghese nel 1870, quando la Chiesa, consapevole di non poter pi&ugrave; disporre del consenso delle masse, non oser&agrave; andare allo scontro frontale, ma preferir&agrave; la strategia della protesta passiva del non expedit (<a href='http://gramscisource.org/quaderno/19/nota/31' target='_blank' class='link-to-note'>Q 19, 31</a>, 2057). D'altra parte lo Stato liberale intanto pot&eacute; giocare la carta dell'unit&agrave; nazionale, che comportava necessariamente la negazione del potere temporale del papato, in quanto sapeva appunto di avere dalla propria parte, o almeno non contro, il consenso popolare (plebisciti per le annessioni), venuto meno invece alla Chiesa. Indice tutto questo, oltre che di debolezza politica, anche di inferiorit&agrave; ideologica della Chiesa. Ed &egrave; proprio su questa tacita ammissione di inferiorit&agrave; ideologica che la Chiesa, a cominciare dal pontificato di Leone XIII, tenta di riorganizzarsi e ristrutturarsi per riconquistare l'egemonia culturale e sociale perduta. A differenza del passato, per&ograve;, in cui essa faceva ricorso a risorse interne, di natura specificamente religiosa (ad esempio gli ordini religiosi), o a sistemi coercitivi propri o presi a prestito dallo Stato per far rientrare o eliminare il dissenso, ora la Chiesa deve scendere direttamente sul terreno sociale e politico e mettere a punto programmi e organizzazioni di massa adeguati ai tempi, che siano, cio&egrave;, competitivi con gli apparati ideologici degli avversari (<a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>, 2081 e <a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086-7). Ma su questo terreno la Chiesa, secolarizzandosi, &egrave; destinata alla sconfitta e condurr&agrave; essa stessa alla scomparsa medesima del cristianesimo. Gi&agrave; negli scritti giovanili G. parla di questa deriva nei termini di &ldquo;suicidio del cristianesimo&rdquo;, quale processo interno di autodegenerazione e autodistruzione (I cattolici italiani, 22 dicembre 1918, in NM 456-60; La settimana politica. I popolari, 1&deg; novembre 1919, in ON 272-3). Analoga analisi e interpretazione del cristianesimo con medesima prospettiva di autonegazione ed estinzione andava proponendo anche il pensatore austromarxista Max Adler.</p><h2>TOMMASO LA ROCCA</h2></body></html>