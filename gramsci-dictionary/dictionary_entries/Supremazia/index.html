<html><head><title>Gramsci Dictionary: Supremazia</title></head><body><p> L'uso del termine &laquo;supremazia&raquo; presenta nei Q un andamento largamente sovrapponibile a quello di &laquo;egemonia&raquo;. G. infatti lo utilizza innanzitutto nell'accezione generica di predominio, soprattutto in riferimento ai rapporti di forza internazionali: si veda ad esempio <a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>, 168 sulla &laquo;supremazia degli Stati Uniti&raquo; a partire dal primo dopoguerra, tenendo presente che la nota si apre con alcune considerazioni sull'&laquo;Egemonia politica dell'Europa prima della guerra mondiale&raquo; (<a href='http://gramscisource.org/quaderno/2/nota/16' target='_blank' class='link-to-note'>ivi</a>, 166). Altre volte G. sembra alternare i due termini al solo scopo di evitare ri petizioni, come in <a href='http://gramscisource.org/quaderno/7/nota/98' target='_blank' class='link-to-note'>Q 7, 98</a>, 925, dove scrive che durante il Risorgimento la posizione dei cattolici neoguelfi &laquo;sosteneva la supremazia politico-religiosa del Papa prima di tutto in Italia e quindi era avversaria subdola dell'egemonia austriaca in Italia&raquo;. In una serie di passi si parla di supremazia in un senso molto vicino, se non identico, a quello tipicamente gramsciano, politico, di egemonia: ad esempio a proposito dell'Inghilterra, in cui &laquo;troviamo conservata la posizione di quasi monopolio della vecchia classe terriera, che perde la sua supremazia economica, ma conserva a lungo la sua supremazia politico-intellettuale&raquo;, o della Germania, in cui &laquo;i latifondisti Junker alleati alla piccola borghesia hanno mantenuto una supremazia politico-intellettuale ben maggiore di quella dello stesso gruppo inglese&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 480). Una conferma in tal senso si ricava dal confronto tra <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2010, in cui si legge che &laquo;la supremazia di un gruppo sociale si manifesta in due modi, come &ldquo;dominio&rdquo; e come &ldquo;direzione intellettuale e morale&rdquo;. Un gruppo sociale &egrave; dominante dei gruppi avversari [...] ed &egrave; dirigente dei gruppi affini e alleati&raquo;, con la prima stesura, in <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, che apre la riflessione carceraria sul problema dell'egemonia: &laquo;una classe &egrave; dominante in due modi, &egrave; cio&egrave; &ldquo;dirigente&rdquo; e &ldquo;dominante&rdquo;. &Egrave; dirigente delle classi alleate, &egrave; dominante delle classi avversarie&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41).</p></body></html>