<html><head><title>Gramsci Dictionary: Caduta tendenziale del saggio di profitto</title></head><body><h1>Caduta tendenziale del saggio di profitto</h1><p> L'espressione compare per la prima in <a href='http://gramscisource.org/quaderno/1/nota/63' target='_blank' class='link-to-note'>Q 1, 63</a>, nel contesto di una discussione &ndash; ispirata a un'osservazione critica formulata da Benedetto Croce (Recenti interpretazioni della teoria marxistica del valore e polemiche intorno ad esse, in Croce 1986a, 136 nota) &ndash; del &ldquo;lorianismo&rdquo; dell'economista marxista Antonio Graziadei. Dinnanzi alla &laquo;sotterranea corrente di romanticismo popolare creata dal &ldquo;culto della scienza&rdquo;, dalla &ldquo;religione del progresso&rdquo; e dall'ottimismo generale del secolo XIX&raquo;, &laquo;&egrave; da vedere&raquo;, annota G., &laquo;se non sia legittima la reazione del Marx, che con la &ldquo;legge tendenziale della caduta del saggio del profitto&rdquo; e col &ldquo;catastrofismo&rdquo; gettava molta acqua sul fuoco: &egrave; da vedere anche quanto queste correnti ottimistiche abbiano impedito una analisi pi&ugrave; accurata delle proposizioni di Marx&raquo; (<a href='http://gramscisource.org/quaderno/1/nota/63' target='_blank' class='link-to-note'>ivi</a>, 74). Il testo, del febbraio-marzo 1930, viene ripreso nel 1935 con alcune varianti sostitutive: &laquo;&egrave; da vedere se non sia stata legittima e di larga portata la reazione del Marx, che colla legge tendenziale della caduta del saggio del profitto e col cos&igrave; detto catastrofismo gettava molta acqua nel fuoco; &egrave; da vedere anche in che misura l'&ldquo;oppiomania&rdquo; abbia impedito una analisi pi&ugrave; accurata delle proposizioni del Marx&raquo; (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2330). L'allusione, gi&agrave; presente nella prima stesura, al fatto che il marxismo fu preda della stessa fede nel progresso che caratterizza va le correnti borghesi viene nella seconda stesura resa esplicita con il rinvio all'effetto di &ldquo;stupefacente&rdquo; derivante dal &laquo;metodo politico di forzare arbitrariamente una tesi scientifica per trarne un mito popolare energetico e propulsivo: il metodo potrebbe paragonarsi all'uso degli stupefacenti che creano un istante di esaltazione delle forze fisiche e psichiche ma debilitano permanentemente l'organismo&raquo; (<a href='http://gramscisource.org/quaderno/10b/nota/36' target='_blank' class='link-to-note'>Q 10 II, 36</a>, 1284: questa osservazione si riferisce proprio all'arbitraria forzatura della legge della caduta del saggio del profitto). Allo stesso modo, la lettura, gi&agrave; presente nel Q 1, della legge tendenziale formulata da Marx come qualcosa di comprensibile solo come reazione al trionfalismo progressista del secolo XIX (lettura parallela a quella delle principali tesi della Prefazione del '59 come &ldquo;metafore&rdquo;, leggibili solo alla luce del tessuto di riferimenti linguistici in cui nascono), viene nel Q 28 arricchita con la nota relativa alla &laquo;larga portata&raquo; di questa legge tendenziale. Difatti, la lettura che nei Q viene via via sviluppata si dipana lungo due direttrici principali, le quali entrambe rendono comprensibile quest'ultima variante. La prima di esse, annunciata in <a href='http://gramscisource.org/quaderno/7/nota/34' target='_blank' class='link-to-note'>Q 7, 34</a> (febbraio-novembre 1931) e ripresa in seconda stesura in Q 10 II, 41.VII (agosto-dicembre 1932), riguarda la possibilit&agrave; di leggere la dinamica in corso di maggiore momento del mondo contemporaneo &ndash; la combinazione di taylorismo e fordismo che si afferma negli Stati Uniti &ndash; come &laquo;il tentativo di superare questa prima approssimazione&raquo;, cio&egrave; il &laquo;teorema di prima approssimazione&raquo; a cui la &ldquo;legge&rdquo; formulata da Marx in realt&agrave; si riduce (<a href='http://gramscisource.org/quaderno/7/nota/34' target='_blank' class='link-to-note'>Q 7, 34</a>, 882). Nella seconda stesura l'espressione &laquo;teorema di prima approssimazione&raquo; non viene ripresa e tutto il passaggio &egrave; riformulato e chiarito: &laquo;Questa legge dovrebbe essere studiata sulla base del taylorismo e del fordismo. Non sono questi due metodi di produzione e di lavoro dei tentativi progressivi di superare la legge tendenziale, eludendola col moltiplicare le variabili nelle condizioni dell'aumento progressivo del capitale costante?&raquo; (<a href='http://gramscisource.org/quaderno/10b/nota/41%20VII' target='_blank' class='link-to-note'>Q 10 II, 41.VII</a>, 1312). L'aggiunta di &laquo;progressivi&raquo; va vista alla luce dello sviluppo dell'analisi dell'americanismo, culminante nel Q 22, al cui esordio viene ripreso il riferimento alla &ldquo;legge&rdquo;: &laquo;il fordismo come punto estremo del processo di tentativi successivi da parte dell'industria di superare la legge tendenziale della caduta del saggio del profitto&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2140). Parallelamente alla convinzione del carattere obiettivamente progressivo dell'americanismo, cresce dunque in G. la consapevolezza analitica relativa allo statuto della legge tendenziale della caduta del saggio del profitto. Poco prima di <a href='http://gramscisource.org/quaderno/7/nota/34' target='_blank' class='link-to-note'>Q 7, 34</a> egli aveva paragonato la &laquo;teoria dei costi comparati [e decrescenti]&raquo; e la teoria &laquo;dell'equilibrio statico e dinamico&raquo; alla &laquo;teoria marxista del valore [e della caduta del saggio del profitto]&raquo; (<a href='http://gramscisource.org/quaderno/7/nota/22' target='_blank' class='link-to-note'>Q 7, 22</a>, 870), aggiungendo che le prime due erano forse da considerare &laquo;l'equivalente scientifico&raquo; delle seconde &laquo;in linguaggio ufficiale e &ldquo;puro&rdquo; (spogliato di ogni energetica politica per le classi produttrici subalterne)&raquo; (<a href='http://gramscisource.org/quaderno/7/nota/22' target='_blank' class='link-to-note'>ibid.</a>). Questo apprezzamento, che riprende il cenno del Q 1 al carattere &ldquo;reattivo&rdquo; della legge tendenziale e di cui si trova traccia nella definizione di essa come &laquo;teorema di prima approssimazione&raquo;, viene modificato gi&agrave; nel corso di <a href='http://gramscisource.org/quaderno/7/nota/34' target='_blank' class='link-to-note'>Q 7, 34</a> e pi&ugrave; tardi, nel momento in cui la lettura del fordismo rivela le potenzialit&agrave; euristiche della legge, ben al di l&agrave; del suo carattere &ldquo;energetico&rdquo;: di fatto, all'altezza del Q 22 l'intero sviluppo capitalistico &egrave; letto come &laquo;processo di tentativi successivi&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2140) di reagire a crisi &laquo;ritornanti a ciclo&raquo; (<a href='http://gramscisource.org/quaderno/7/nota/34' target='_blank' class='link-to-note'>Q 7, 34</a>, 883) o, se si vuole, come un succedersi di spinte alla decrescita dei costi grazie alla crescita della produttivit&agrave;. In questo modo acquista sempre maggiore peso la specifica qualificazione della legge come &ldquo;tendenziale&rdquo;. La sollecitazione a riflettere su di essa proviene a G. da Croce, come da Croce, per quanto si &egrave; visto, era derivato anche il primo spunto critico verso Graziadei in <a href='http://gramscisource.org/quaderno/1/nota/63' target='_blank' class='link-to-note'>Q 1, 63</a>. In effetti, la crociana raccolta di saggi risalenti alla fine del XIX secolo, intitolata Materialismo storico ed economia marxistica, viene fino al 1932 utilizzata da G. sia come reagente nei confronti di qualsiasi lettura riduzionistica ed economicistica del materialismo storico e della teoria economica marxista, sia come testimonianza del mutamento della posizione dello stesso Croce, che da quell'iniziale fase di rispetto e scrupolo scientifico passa, a partire dal dopoguerra, a esibire verso Marx e il marxismo un'attitudine liquidazionistica e sbrigativa. Nel Q 10 &egrave; testimoniata una forte crescita di attenzione verso la teoria economica, accompagnata da un'attenta rilettura della summenzionata opera di Croce. La prima testimonianza di ci&ograve; si trova in <a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, in una variante instaurativa al termine di un impegnativo testo dedicato al concetto di filosofia. A queste riflessioni G. aggiunge l'osservazione generale &laquo;che le affermazioni del Croce sono state molto meno assiomatiche e formalmente decise di quanto egli voglia oggi fare apparire. La teoria del valore &egrave; tutt'altro che intrinsecamente negata nel suo saggio principale&raquo;, cio&egrave; nel libro citato. L&igrave; Croce &laquo;afferma che sola &ldquo;teoria del valore&rdquo; scientifica &egrave; quella del grado finale d'utilit&agrave;, e che la teoria del valore marxista &egrave; &ldquo;un'altra cosa&rdquo;, ma come &ldquo;altra cosa&rdquo; ne riconosce la saldezza e l'efficacia e domanda agli economisti di ribatterla con ben altri argomenti da quelli che di solito impiegano il BoÌˆhmBawerk e C. [...] La stessa prudenza formale appare nello scritto sulla caduta del saggio di profitto: cosa avr&agrave; voluto dire l'autore della teoria? Se ha voluto dir questo, non &egrave; esatto. Ma ha voluto dir questo? Dunque occorre ancora pensarci su, ecc. &Egrave; anzi da porre in rilievo come questo atteggiamento prudente sia completamente mutato in questi anni e tutto sia diventato perentorio e definitivo nello stesso momento in cui &egrave; maggiormente acritico e ingiustificato&raquo; (<a href='http://gramscisource.org/quaderno/10b/nota/31' target='_blank' class='link-to-note'>ivi</a>, 1275-6; v. uno svolgimento di questa critica in Q 10 II, 34). Lo spunto &egrave; ripreso e radicalizzato in <a href='http://gramscisource.org/quaderno/10b/nota/33' target='_blank' class='link-to-note'>Q 10 II, 33</a>, dove si osserva che anche in quello scritto di fine secolo vi &egrave; &laquo;un errore fondamentale&raquo;, ovvero il non aver tenuto conto del rapporto tra primo e terzo libro del Capitale. Se la legge &egrave; enunciata nel terzo libro, nel primo Marx aveva &laquo;gi&agrave; impostato&raquo; il problema introducendo il concetto &laquo;del plusvalore relativo e del progresso tecnico come causa appunto di plusvalore relativo&raquo;. E aggiunge: &laquo;nello stesso punto si osserva come in questo processo si manifesti una contraddizione, cio&egrave; mentre da un lato il progresso tecnico permette una dilatazione del plusvalore, dall'altro determina, per il cangiamento che introduce nella composizione del capitale, la caduta tendenziale del saggio del profitto e ci&ograve; &egrave; dimostrato nel III volume della Critica dell'Economia Politica&raquo;. Quindi &laquo;il Croce presenta come obbiezione alla teoria esposta nel III volume quella parte di trattazione che &egrave; contenuta nel I volume, cio&egrave; espone come obbiezione alla legge tendenziale della caduta del saggio del profitto la dimostrazione dell'esistenza di un plusvalore relativo dovuto al progresso tecnico, senza per&ograve; mai accennare una sola volta al I volume, come se l'obbiezione fosse scaturita dal suo cervello, o addirittura fosse un portato del buon senso&raquo; (<a href='http://gramscisource.org/quaderno/10b/nota/33' target='_blank' class='link-to-note'>ivi</a>, 1278). Ci&ograve; che interessa a G. qui affermare, al di l&agrave; delle sue comprensibili cautele (&laquo;tutte queste note [...] sono state scritte in grandissima parte fondandosi sulla memoria&raquo;, <a href='http://gramscisource.org/quaderno/10b/nota/33' target='_blank' class='link-to-note'>ivi</a>, 1278-9), &egrave; il fatto che l'interazione tra dilatazione del plusvalore e cambiamento della composizione organica del capitale d&agrave; luogo a un movimento reale, storico, che assegna un particolare significato all'aggettivo &ldquo;tendenziale&rdquo;. Infatti fin dall'inizio, come si &egrave; visto, G. preferisce parlare di &laquo;legge tendenziale&raquo;, ci&ograve; che acquista progressivamente significato in relazione all'analisi dell'americanismo. Ma &egrave; nel Q 10 che tale scelta viene argomentata: &laquo;Inoltre occorrer&agrave; forse meglio determinare il significato di legge &ldquo;tendenziale&rdquo; [...] mentre di solito l'aggettivo &ldquo;tendenziale&rdquo; si sottintende come ovvio, si insiste invece su di esso quando la tendenzialit&agrave; diventa un carattere organicamente rilevante come in questo caso in cui la caduta del saggio del profitto &egrave; presentata come l'aspetto contraddittorio di un'altra legge [...] in cui una tende ad elidere l'altra con la previsione che la caduta del saggio del profitto sar&agrave; la prevalente&raquo; (ibid.). &ldquo;Tendenziale&rdquo; non vuole quindi dire solamente che la legge non &egrave; deterministica (che poggia cio&egrave; su un &laquo;supposto che&raquo;), ma che due tendenze realmente si oppongono e si contrastano, parzialmente annullandosi. Scrive infatti G. in un testo immediatamente posteriore: &laquo;&egrave; da svolgere l'accenno sul significato che &ldquo;tendenziale&rdquo; deve avere, riferito alla legge della caduta del profitto. &Egrave; evidente che in questo caso la tendenzialit&agrave; non pu&ograve; riferirsi solo alle forze controperanti nella realt&agrave; ogni volta che da essa si astraggono alcuni elementi isolati per costruire un'ipotesi logica. Poich&eacute; la legge &egrave; l'aspetto contraddittorio di un'altra legge, quella del plusvalore relativo che determina l'espansione molecolare del sistema di fabbrica e cio&egrave; lo sviluppo stesso del modo di produzione capitalistico, non pu&ograve; trattarsi di tali forze controperanti come quelle delle ipotesi economiche comuni. In questo caso la forza controperante &egrave; essa stessa studiata organicamente e d&agrave; luogo a una legge altrettanto organica che quella della caduta. Il significato di &ldquo;tendenziale&rdquo; pare dover essere pertanto di carattere &ldquo;storico&rdquo; reale e non metodologico: il termine appunto serve a indicare questo processo dialettico per cui la spinta molecolare progressiva porta a un risultato tendenzialmente catastrofico nell'insieme sociale, risultato da cui partono altre spinte singole progressive in un processo di continuo superamento che per&ograve; non pu&ograve; prevedersi infinito, anche se si disgrega in un numero molto grande di fasi intermedie di diversa misura e importanza&raquo; (<a href='http://gramscisource.org/quaderno/10b/nota/36' target='_blank' class='link-to-note'>Q 10 II, 36</a>, 1282-3). Nello stesso testo viene anche approfondita la critica al saggio crociano, con la duplice osservazione che &laquo;il Croce dimentica nella sua analisi un elemento fondamentale nella formazione del valore e del profitto cio&egrave; il &ldquo;lavoro socialmente necessario&rdquo;, la cui formazione non pu&ograve; essere studiata e rilevata in una sola fabbrica o impresa&raquo;, e che egli erroneamente &laquo;parte dal presupposto che ogni progresso tecnico determini immediatamente, come tale, una caduta del saggio del profitto&raquo; (<a href='http://gramscisource.org/quaderno/10b/nota/36' target='_blank' class='link-to-note'>ivi</a>, 1281-2). Il fatto che il lavoro socialmente necessario si costituisce come eguagliamento tra lavori mediato dalla concorrenza, fa anche s&igrave; che il progresso tecnico (cio&egrave; i successivi approfondimenti nell'estrazione di plusvalore relativo) si generalizzi solo gradualmente, e proprio grazie a ci&ograve;, renda inizialmente possibile una crescita e non una diminuzione del saggio di profitto. Torna qui, non casualmente, il riferimento a Ford: &laquo;Tutta l'attivit&agrave; industriale di Henry Ford si pu&ograve; studiare da questo punto di vista: una lotta continua, incessante per sfuggire alla legge della caduta del saggio del profitto, mantenendo una posizione di superiorit&agrave; sui concorrenti&raquo; (<a href='http://gramscisource.org/quaderno/10b/nota/36' target='_blank' class='link-to-note'>ibid.</a>).</p><h2>FABIO FROSINI</h2></body></html>