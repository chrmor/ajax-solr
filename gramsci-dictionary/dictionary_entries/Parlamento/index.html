<html><head><title>Gramsci Dictionary: Parlamento</title></head><body><p> Il termine rinvia a un'estesa rete di concetti, dai quali non traspare in modo esplicito quello di rappresentanza parlamentare. G. non si colloca, cio&egrave;, fra gli scrittori classici della democrazia di tipo camerale; egli, dopo la sconfitta dell'esperienza consiliare, conserva l'idea di libert&agrave; nella sfera della coscienza individuale, ma non accede agli isti tuti della tradizione borghese. L'impostazione gramsciana, infatti, risponde all'esigenza di un vaglio critico delle tecniche partitico-rappresentative, intorno a due metri fondamentali. Il primo &egrave; nella misura di una consistente dose di arcanum nella dinamica parlamentare, la quale sottrae, cos&igrave;, al cittadino il suo ruolo critico e la possibilit&agrave; di una produttiva riflessione. Lungo questo profilo, in G. affiora &ndash; anche se in modo incompleto &ndash; l'importanza di un giudizio politico non contaminato, in seno alla coscienza collettiva e a quella del singolo. Proprio la valutazione &egrave; impedita da uno scambio ad arte fra l'essenza della vita parlamentare e la sua apparenza resa all'opinione pubblica e alla cronaca liberale sulle istituzioni: &laquo;Trattando di una determinata attivit&agrave; parlamentare &ndash; G. allude a riviste e giornali &ndash; bisogna tener presenti alcuni criteri di ricerca e di giudizio: quando un deputato di un partito di massa parla in parlamento, ci possono essere tre versioni del suo discorso: 1&deg; la versione degli atti parlamentari, che di solito &egrave; riveduta e corretta e spesso edulcorata post festum; 2&deg; la versione dell'organo ufficiale del partito al quale il deputato appartiene: essa &egrave; combinata dal deputato d'accordo col corrispondente del giornale in modo da non urtare certe suscettibilit&agrave; della maggioranza ufficiale del partito e non creare ostacoli prematuri a determinate combinazioni in corso; 3&deg; la versione dei giornali di altri partiti o dei cos&igrave; detti organi della pubblica opinione (giornali a grande diffusione), che &egrave; fatta dal deputato d'accordo coi rispettivi corrispondenti in modo da favorire determinate combinazioni in corso&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 31). Il secondo metro di verifica rimanda al significato del parlamento in un quadro di conflitto fra le classi e i ceti, e punta a ricostruire un ruolo molto realistico del parlamento, per G. mai estraneo agli equilibri sociali storicamente determinati e anzi parte integrante di &ldquo;giochi&rdquo; e dialettiche funzionali alla direzione politica. Una vera e propria scansione storica consente di descrivere puntualmente il secondo profilo del parlamento, quello di un organo in cui far pesare gli elementi &ldquo;di fatto&rdquo; su quelli &ldquo;di diritto&rdquo;, in una logica del sistema istituzionale che, per G., inclina sempre pi&ugrave; allo smarrimento della normale funzione dell'ordine super partes. Il tema, insomma, rinvia ancora al primato espresso in forma di egemonia. Scrive il nostro autore, infatti, senza infingimenti lessicali: &laquo;L'esercizio &ldquo;normale&rdquo; dell'egemonia nel terreno divenuto classico del regime parlamentare, &egrave; caratterizzato da una combinazione della forza e del consenso che si equilibrano, senza che la forza soverchi di troppo il consenso, anzi appaia appoggiata dal consenso della maggioranza espresso dai cos&igrave; detti organi dell'opinione pubblica (i quali perci&ograve;, in certe situazioni, vengono moltiplicati artificiosamente)&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 59). La riduzione dell'opinione a tecnica comunicativa, compresa la manipolazione editoriale-giornalistica, ci consente senz'altro di riconoscere a G. il contributo a una lunga stagione di interpretazioni critiche del concetto complessivo di opinione pubblica, sotto il profilo sia dell'influenzabilit&agrave; di chi si informa, sia della vastit&agrave; intellettuale delle frontiere dell'egemonia politica. Inoltre, il medesimo ragionamento fornisce una spiegazione del mutamento istituzionale che interviene in una condizione di consolidamento &ldquo;giacobino&rdquo; dell'egemonia, quando la solidit&agrave; del sistema parlamentare sembra quasi favorire l'abbandono della forma di democrazia classica a favore dell'adozione di una democrazia &ldquo;tecnica&rdquo;, e perci&ograve; intrinsecamente contraddittoria. Questa situazione &egrave; bene indicata proprio attraverso la sua fenomenologia parlamentare, quando avviene &laquo;il distacco reale pi&ugrave; o meno grande tra i regolamenti e le leggi fondamentali, con l'uso pi&ugrave; o meno grande di decreti legge che si sovrappongono alla legislazione ordinaria e la modificano in certe occasioni, forzando la &ldquo;pazienza&rdquo; del parlamento. A questo processo contribuiscono i teorici-filosofi, i pubblicisti, i partiti politici ecc. per la parte formale e i movimenti di massa per la parte sostanziale&raquo; (<a href='http://gramscisource.org/quaderno/1/nota/48' target='_blank' class='link-to-note'>ivi</a>, 58-9). &Egrave; del tutto evidente che G. si riferisce a una democrazia gi&agrave; sostanzialmente &ldquo;post-liberale&rdquo;, quando le grandi organizzazioni di massa sono esposte, anche inconsapevolmente, a spingere verso un sistema politico caratterizzato dalla sostituzione delle forme della libert&agrave; con le tecniche di dominanza, se non di autentico dominio. Nella scrittura dei Q, modalit&agrave; peculiare di un simile discorso &egrave; l'interpretazione storica, accanto a quella politica; a diversi livelli &egrave; possibile averne riscontro. L'immediato dopoguerra &egrave; gi&agrave; terreno di conferma dell'ulteriore perdita di pregnanza del parlamento, quando &ldquo;si sgretolano&rdquo; le egemonie costituite, o in via di costituzione, e ad esse si sostituisce la crisi dei parlamenti: &laquo;Naturalmente &ndash; sostiene G. &ndash; del fenomeno si descrivono solo le manifestazioni centrali, nel terreno parlamentare e governativo, e si spiegano col fallimento del &ldquo;principio&rdquo; parlamentare, del &ldquo;principio&rdquo; democratico ecc., non per&ograve; del principio d'autorit&agrave;&raquo; (<a href='http://gramscisource.org/quaderno/1/nota/48' target='_blank' class='link-to-note'>ivi</a>, 59). Subentrano, a tale stadio della dimensione parlamentare, &laquo;corruzione e dissoluzione morale&raquo; (<a href='http://gramscisource.org/quaderno/1/nota/48' target='_blank' class='link-to-note'>ibid.</a>), sino alla scomposizione dei partiti in correnti e in segmentazioni interne dotate solo di ottica autoreferenziale. Un altro esempio di analisi critica dell'istituto parlamentare &egrave; dato dal caso di Giolitti e dalla sua figura, differente rispetto alla tradizione dei partiti dell'Italia unitaria. Il ministro di Mondov&igrave; &ndash; del quale, com'&egrave; noto, G. nega la qualit&agrave; di innovatore &ndash; ha tentato l'avvio di una fase nuova del paese attraverso la prassi delle &laquo;crisi extraparlamentari&raquo;: &laquo;Che Giolitti abbia screditato il parlamentarismo &ndash; afferma G. &ndash; &egrave; vero, ma non proprio nel senso che sostengono molti critici: Giolitti fu antiparlamentarista, e sistematicamente cerc&ograve; di evitare che il governo diventasse di fatto e di diritto un'espressione dell'assemblea nazionale [...], ma &egrave; la lotta contro il parlamentarismo da parte di Giolitti e non l'essere egli parlamentarista, che ha screditato il parlamentarismo&raquo; (<a href='http://gramscisource.org/quaderno/8/nota/96' target='_blank' class='link-to-note'>Q 8, 96</a>, 998). Un ultimo aspetto di rilievo sul parlamento, in una cospicua quantit&agrave; di rifermenti minori o connessi a questioni di altra natura, &egrave; nelle annotazioni critiche su un intervento di Panunzio negli anni maturi del fascismo (su &ldquo;Gerarchia&rdquo;, aprile 1933), a proposito della crisi complessiva del parlamentarismo. G. rigetta l'argomentazione formalistica dell'articolo da lui citato e annotato, contestando che il fenomeno parlamentare possegga tutta la spiegazione dei nuovi processi di concentrazione del potere e, di fronte alla gi&agrave; avvenuta perdita di consistenza parlamentare dei grandi partiti nazionali, destituiti ormai di riferimento nel paese, egli si chiede in senso manifestamente retorico: &laquo;Questo fatto &egrave; puramente parlamentare, o &egrave; il riflesso parlamentare di radicali mutazioni avvenute nella societ&agrave; stessa, nella funzione che i gruppi sociali hanno nella vita produttiva ecc.?&raquo; (<a href='http://gramscisource.org/quaderno/15/nota/47' target='_blank' class='link-to-note'>Q 15, 47</a>, 1807). L'argomento, rubricato sotto uno dei tanti paragrafi Machiavelli, rinvia alla dura critica politica delle ragioni di indebolimento del parlamento, per G. innervata anche nel crescente sindacalismo e nella sua oggettiva contraddizione con un sistema di rappresentanza di tipo parlamentare; non vi sono giudizi circa il male o il bene di questa modificazione, almeno nel passo ora menzionato, ma resta evidente la ricerca di un paradigma di partecipazione politica differente dal labirinto del vecchio parlamentarismo tutto camerale.</p></body></html>