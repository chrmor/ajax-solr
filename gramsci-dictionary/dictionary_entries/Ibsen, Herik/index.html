<html><head><title>Gramsci Dictionary: Ibsen, Herik</title></head><body><h1>Ibsen, Herik</h1><p> G. manifesta interesse verso Ibsen gi&agrave; ai tempi delle cronache teatrali pubblicate sull'&ldquo;Avanti!&rdquo;. Fin da allora, il versante dell'arte ibseniana a cui G. rivolge la propria attenzione &egrave; quello dell'accusa sociale: di qui l'interesse per un componimento come Casa di bambola. Nei Q pi&ugrave; d'una volta G. ritorna su Ibsen e non manca di rilevarne la presa sul &laquo;popolo delle citt&agrave;&raquo; (<a href='http://gramscisource.org/quaderno/21/nota/6' target='_blank' class='link-to-note'>Q 21, 6</a>, 2122), la capacit&agrave; di risuonare profondamente &laquo;nella psicologia popolare&raquo; (<a href='http://gramscisource.org/quaderno/21/nota/6' target='_blank' class='link-to-note'>ibid.</a>), il che segna un capovolgimento di prospettiva rispetto alle cronache degli anni Dieci: l&agrave; G. metteva in evidenza l'incomprensione da parte del pubblico borghese di Casa di bambola; nei Q si rimarca invece l'accessibilit&agrave; della drammaturgia ibseniana, bench&eacute; ovviamente non da parte della borghesia, ma dei gruppi sociali subalterni nell'Italia degli anni Trenta. Accessibilit&agrave; prodotta proprio dalla forza di lavori come Casa di bambola, volti a diffondere una visione del mondo dialetticamente antitetica alla cultura dominante, dal momento che riescono a esprimere il &laquo;dramma della parte pi&ugrave; progredita intellettualmente e moralmente di una societ&agrave;&raquo; e &laquo;lo sviluppo storico immanente negli stessi costumi esistenti&raquo; (<a href='http://gramscisource.org/quaderno/21/nota/6' target='_blank' class='link-to-note'>ivi</a>, 2123). In <a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1376 G. osserva che criticare la propria concezione del mondo significa &laquo;innalzarla fino al punto cui &egrave; giunto il pensiero mondiale pi&ugrave; progredito&raquo;. Il teatro di Ibsen, per il fatto di situarsi cos&igrave; dinamicamente dentro la storia, viene incluso, nei Q, tra le manifestazioni di tale pensiero mondiale in divenire. In <a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1738 si legge: &laquo;&ldquo;contenuto e forma&rdquo; oltre che un significato &ldquo;estetico&rdquo; hanno anche un significato &ldquo;storico&rdquo;&raquo;. L'apprezzamento da parte di G. per il teatro di Ibsen non pu&ograve; dunque limitarsi a una questione di contenuti. Ecco che, invece di scadere nell'astratta propaganda progressista, Ibsen &egrave;, per G., tra coloro che testimoniano come l'autore debba &laquo;vivere nel mondo reale, con tutte le sue esigenze contraddittorie e non esprimere sentimenti assorbiti solo dai libri&raquo; (<a href='http://gramscisource.org/quaderno/21/nota/6' target='_blank' class='link-to-note'>Q 21, 6</a>, 2123).</p><h2>YURI BRUNELLO</h2></body></html>