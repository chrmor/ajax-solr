<html><head><title>Gramsci Dictionary: Revisionismo</title></head><body><h1>Revisionismo</h1><p> Il lemma &egrave; utilizzato soprattutto in riferimento a Bernstein e a Croce. Per quanto riguarda il primo, G. nota come la sua affermazione che il movimento &egrave; tutto e il fine &egrave; nulla, nel momento in cui prende in considerazione le forze umane come un elemento passivo e inconsapevole nello sviluppo di un movimento, trasformando quindi il movimento stesso da svolgimento e sviluppo in un'espressione volgare di evoluzionismo naturalistico, ripudi proprio quel revisionismo idealistico che &laquo;avrebbe dovuto portarlo invece a valutare l'intervento degli uomini [...] come decisivo nello svolgimento storico&raquo; (<a href='http://gramscisource.org/quaderno/9/nota/6' target='_blank' class='link-to-note'>Q 9, 6</a>, 1099). G. definisce Croce &laquo;leader intellettuale delle correnti revisionistiche della fine del secolo XIX&raquo; (<a href='http://gramscisource.org/quaderno/10a/nota/2' target='_blank' class='link-to-note'>Q 10 I, 2</a>, 1213). Questo revisionismo si manifesta nel fatto che Croce &laquo;vuole giungere alla liquidazione del materialismo storico, ma vuole che questo svolgimento avvenga in modo da identificarsi con un movimento culturale europeo&raquo; (<a href='http://gramscisource.org/quaderno/10a/nota/3' target='_blank' class='link-to-note'>Q 10 I, 3</a>, 1214). Questa liquidazione si incentra in quattro tesi: la riduzione del materialismo storico a &laquo;semplice canone di interpretazione&raquo;, la riduzione della teoria del valore-lavoro a un &laquo;paragone ellittico tra due tipi di societ&agrave;&raquo;, la confutazione della &laquo;legge circa la caduta del saggio di profitto&raquo; e la riduzione della concezione marxista dell'economia a una sociologia economica, sopra la quale occorre sviluppare una &ldquo;economia filosofica&rdquo; (<a href='http://gramscisource.org/quaderno/10b/nota/41%20VIII' target='_blank' class='link-to-note'>Q 10 II, 41.VIII</a>, 1313-4). C'&egrave;, inoltre, il revisionismo che, dalla letteratura o dalle colonne di riviste molto seguite, come &ldquo;La Voce&rdquo;, si trasferisce sul terreno della politica: &laquo;Se Prezzolini avesse coraggio civile potrebbe ricordare che la sua Voce ha certamente molto influito su alcuni elementi socialisti ed &egrave; stata un elemento di revisionismo&raquo; (<a href='http://gramscisource.org/quaderno/1/nota/90' target='_blank' class='link-to-note'>Q 1, 90</a>, 90-1).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bernstein, Eduard'>Bernstein, Eduard</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Evoluzionismo'>Evoluzionismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marxismo'>Marxismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Prezzolini, Giuseppe'>Prezzolini, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Socialisti'>Socialisti</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sorel, Georges'>Sorel, Georges</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Voce (La)'>Voce (La)</a></body></html>