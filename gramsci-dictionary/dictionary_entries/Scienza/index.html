<html><head><title>Gramsci Dictionary: Scienza</title></head><body><p> La discussione pi&ugrave; esplicita delle scienze naturali da parte di G. si trova in <a href='http://dl.gramsciproject.org/quaderno/11/nota/369' target='_blank' class='link-to-note'>Q 11, 369</a>. Egli parte dal riconoscimento del fatto che esistono diverse tipologie scientifiche e diverse concezioni dei fattori salienti &laquo;della scienza (nel senso di scienza naturale)&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>Q 11, 37</a>, 1455). Un approccio pone l'enfasi sulle &laquo;leggi di somiglianza (regolarit&agrave;), di coesistenza (coordinazione), di successione (causalit&agrave;)&raquo;, mentre altri studiosi definiscono la scienza &laquo;come la descrizione pi&ugrave; economica della realt&agrave;&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>ibid.</a>). In tutte le scienze, comunque, le regolarit&agrave; devono essere presenti per dare &laquo;origine appunto alla ricerca scientifica&raquo;, mentre i diversi tipi di regolarit&agrave; possono creare &laquo;diversi tipi di &ldquo;scienze&rdquo;&raquo; (<a href='http://dl.gramsciproject.org/quaderno/10b/nota/57' target='_blank' class='link-to-note'>Q 10 II, 57</a>, 1350). Inoltre, in chiave chiaramente antipositivistica, si nega recisamente che &laquo;per essere &ldquo;scienza&rdquo; una ricerca debba aggrupparsi con altre ricerche in un tipo e che tale &ldquo;tipo&rdquo; sia la &ldquo;scienza&rdquo;&raquo; (<a href='http://dl.gramsciproject.org/quaderno/10b/nota/57' target='_blank' class='link-to-note'>ibid.</a>). Infatti, altrove G. distingue chiaramente tra le diverse scienze: quelle &laquo;naturali&raquo; (<a href='http://dl.gramsciproject.org/quaderno/17/nota/52' target='_blank' class='link-to-note'>Q 17, 52</a>, 1948), le &laquo;cos&igrave; dette scienze esatte o matematiche&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 457), quelle &laquo;storiche o umanistiche&raquo; (<a href='http://dl.gramsciproject.org/quaderno/17/nota/52' target='_blank' class='link-to-note'>Q 17, 52</a>, 1948) e, in ancora un altro gruppo, quella economica, probabilmente &laquo;una scienza sui generis, anzi unica nel suo genere&raquo; (<a href='http://dl.gramsciproject.org/quaderno/17/nota/57' target='_blank' class='link-to-note'>Q 17, 57</a>, 1350). In un Testo B del Q 6 G. osserva che l'aggettivo &ldquo;scientifico&rdquo; significa &laquo;&ldquo;razionale&rdquo; e pi&ugrave; precisamente &ldquo;razionalmente conforme al fine&rdquo; da raggiungere, cio&egrave; di produrre il massimo col minimo sforzo&raquo; (<a href='http://dl.gramsciproject.org/quaderno/6/nota/165' target='_blank' class='link-to-note'>Q 6, 165</a>, 817). L'autore del libro a cui G. qui si riferisce aveva notato come l'aggettivo &ldquo;scientifico&rdquo; spesso si trovi in espressioni come &ldquo;organizzazione scientifica del lavoro&rdquo;, ma forse stranamente n&eacute; l'aggettivo &ldquo;scientifico&rdquo; n&eacute; il sostantivo &ldquo;scienza&rdquo; sono nel quaderno su Americanismo e fordismo (vi si trovano invece concetti come &ldquo;razionalizzazione&rdquo;). Da parte sua G. commenta che il significato dell'aggettivo &ldquo;scientifico&rdquo; pu&ograve; essere ridotto a &laquo;&ldquo;conforme al fine&rdquo; in quanto tale &ldquo;conformit&agrave;&rdquo; sia razionalmente (metodicamente) ricercata dopo un'analisi minutissima di tutti gli elementi&raquo; (<a href='http://dl.gramsciproject.org/quaderno/6/nota/165' target='_blank' class='link-to-note'>ibid.</a>). Bucharin, preso a esempio di un'interpretazione volgare-positivista del marxismo, era colpevole, secondo G., di appiattire tutte le scienze sul modello delle scienze esatte e naturali (<a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1404). Per G., d'altra par te, mentre si devono cercare e riconoscere leggi, linee regolari ecc. nelle scienze umanistiche come nelle altre scienze, le prime non hanno natura predittiva per quel che concerne accadimenti storici; dall'analisi di una realt&agrave; storica &laquo;si pu&ograve; prevedere &ldquo;scientificamente&rdquo; solo la lotta&raquo;, non il suo esito, soggetto a forze non &laquo;riducibili a quantit&agrave; fisse&raquo; (<a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1403). La scienza economica secondo G. &egrave; caratterizzata tra l'altro da leggi di tendenza, innovazione che egli attribuisce (provocando sorpresa nell'amico Sraffa, che pensava fosse una delle caratteristiche dell'&ldquo;economia volgare&rdquo;), a Ricardo. A parere di Sraffa, &laquo;l'unico elemento di cultura&raquo; da trovare in Ricardo &laquo;&egrave; derivato delle scienze naturali&raquo; (v. la lettera di Sraffa a Tania del 21 giugno 1932, in LST 74, in parte ricopiata da Tania nella lettera a G. del 5 luglio 1932, in LGT 1039-40; v. anche la lettera di G. a Tania del 30 maggio 1932, in LC 581-2). Per G., &laquo;la scoperta del principio logico formale della &ldquo;legge di tendenza&rdquo;&raquo; porta a &laquo;definire scientificamente i concetti fondamentali nell'economia di &ldquo;homo oeconomicus&rdquo; e di &ldquo;mercato determinato&rdquo;&raquo; e, al tempo stesso, rappresenta &laquo;una scoperta di valore gnoseologico&raquo;, la quale implica &laquo;una nuova &ldquo;immanenza&rdquo;, una nuova concezione della &ldquo;necessit&agrave;&rdquo; e della libert&agrave; ecc.&raquo; (<a href='http://dl.gramsciproject.org/quaderno/10b/nota/9' target='_blank' class='link-to-note'>Q 10 II, 9</a>, 1247). A livello scientifico, il &laquo;concetto e fatto di &ldquo;mercato determinato&rdquo;&raquo; (qui definito da G. come il &laquo;determinato rapporto di forze sociali in una determinata struttura dell'apparato di produzione&raquo;) rivela la presenza di determinate forze &laquo;apparse storicamente, forze il cui operare si presenta con un certo &ldquo;automatismo&rdquo; che consente una certa misura di &ldquo;prevedibilit&agrave;&rdquo;&raquo;. Tale posizione &egrave; consona con l'affermazione gramsciana per cui la scienza economica &egrave; &laquo;una scienza sui generis&raquo; (il gi&agrave; citato <a href='http://dl.gramsciproject.org/quaderno/17/nota/57' target='_blank' class='link-to-note'>Q 17, 57</a>, 1350), n&eacute; naturalistica (tanto meno deterministica), n&eacute; umanistica; sembra che G. ipotizzi l'influenza esercitata dall'approccio ricardiano alla scienza economica sulle posizioni filosofiche di Marx: non &laquo;una derivazione dalle scienze naturali&raquo;, ma &laquo;una elaborazione di concetti nati nel terreno dell'economia politica, specialmente nella forma e nella metodologia che la scienza economica ricevette da Davide Ricardo&raquo; (<a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1477). Emerge da quanto sopra detto che le scoperte della scienza e i concetti elaborati dalla scienza possano portare con s&eacute;, come nel caso delle leggi di tendenza (&laquo;leggi di regolarit&agrave; necessarie&raquo;), &laquo;leggi non in senso naturalistico o del determinismo speculativo ma in senso &ldquo;storicistico&rdquo;&raquo;, anche con un &laquo;significato di innovazione filosofica&raquo; (<a href='http://dl.gramsciproject.org/quaderno/10b/nota/9' target='_blank' class='link-to-note'>Q 10 II, 9</a>, 1247), posizione nettamente contraria a quella sostenuta da Croce, per il quale le scienze cosiddette naturali non hanno valore a livello filosofico. La scienza deve selezionare le sensazioni non transitorie ma &laquo;durature&raquo;, cio&egrave; effetti ed eventi capaci di essere riprodotti. Il suo compito &egrave; quello di rettificare &laquo;il modo di conoscenza&raquo; e &laquo;gli organi delle sensazioni&raquo; e, inoltre, di elaborare &laquo;principi nuovi e complessi di induzione e deduzione&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>Q 11, 37</a>, 1455-6). Ci&ograve; vale per l'esperimento di Rutherford sulla scoperta del nucleo atomico, ed &egrave; dalle osservazioni fatte in tali esperienze che si deve risalire, per il mezzo indiretto di una &ldquo;catena&rdquo; logica, al risultato (<a href='http://dl.gramsciproject.org/quaderno/11/nota/37' target='_blank' class='link-to-note'>ivi</a>, 1454). Non mancavano paradossi nella nuova fisica, che indicavano a G. come si trattasse &laquo;di una fase transitoria e iniziale di una nuova epoca scientifica&raquo;, la quale aveva prodotto sia &laquo;una grande crisi intellettuale e morale&raquo; sia &laquo;una nuova forma di &ldquo;sofistica&rdquo;&raquo;, simile ai sofismi dell'antichit&agrave; (Achille e la tartaruga ecc.): egli conclude che i nuovi sofismi, come quelli antichi, servono ad aprire una fase di sviluppo della filosofia e della logica nonch&eacute; a &laquo;raffinare gli strumenti del pensiero&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>ivi</a>, 1454-5). Nella scienza si stabilisce ci&ograve; che &egrave; &laquo;comune a tutti&raquo;, e oggettivo &egrave; ci&ograve; che &laquo;&egrave; indipendente da ogni punto di vista che sia meramente particolare o di gruppo&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>ivi</a>, 1456). Ci&ograve; nonostante, nello schema analitico gramsciano anche la scienza &egrave; &laquo;una superstruttura, una ideologia&raquo;, come &egrave; anche dimostrato dal fatto che ha subito periodi di eclisse ad opera della religione: essa non si presenta mai come &laquo;nuda nozione obbiettiva&raquo;, ma &egrave; &laquo;sempre vestita da una ideologia&raquo; (<a href='http://dl.gramsciproject.org/quaderno/11/nota/38' target='_blank' class='link-to-note'>Q 11, 38</a>, 1458). G. aggiunge, come parte della propria concezione generale della scienza, che essa &egrave; costituita dall'&laquo;unione del fatto obbiettivo con un'ipotesi o un sistema d'ipotesi che superano il mero fatto obbiettivo&raquo; e, come tale, ha sempre un contenuto ideologico, anche se &laquo;&egrave; relativamente facile distinguere la nozione obbiettiva dal sistema d'ipotesi, con un processo di astrazione che &egrave; insito nella stessa metodologia scientifica&raquo; (<a href='http://dl.gramsciproject.org/quaderno/11/nota/38' target='_blank' class='link-to-note'>ibid.</a>). Questo &egrave; il motivo per cui un gruppo sociale pu&ograve; &laquo;appropriarsi la scienza di un altro gruppo senza accettarne l'ideologia&raquo; o, detto altrimenti, il proletariato pu&ograve; appropriarsi dei risultati raggiunti della borghesia senza accettare l'ideologia di tale classe (<a href='http://dl.gramsciproject.org/quaderno/11/nota/38' target='_blank' class='link-to-note'>ibid.</a>). In merito al tema dello sviluppo delle scienze, G. nota come non si possa dire che una teoria &egrave; stabilita una volta per sempre: ad esempio la teoria atomistica, allora di recente formulazione, secondo G. potrebbe essere &laquo;superata&raquo;, cio&egrave; &laquo;assorbita in una teoria pi&ugrave; vasta e comprensiva&raquo; (<a href='http://dl.gramsciproject.org/quaderno/11/nota/30' target='_blank' class='link-to-note'>Q 11, 30</a>, 1445). Corollario diretto di tale posizione &egrave; la libert&agrave; di ricerca, rivendicata come fattore essenziale: &laquo;pare necessario che il lavorio di ricerca di nuove verit&agrave; e di migliori, pi&ugrave; coerenti e chiare formulazioni delle verit&agrave; stesse sia lasciato all'iniziativa libera dei singoli scienziati, anche se essi continuamente ripongono in discussione gli stessi principi che paiono i pi&ugrave; essenziali&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1393). La scienza progredisce per mezzo non solo del miglioramento degli strumenti tecnici o del metodo sperimentale (la cui affermazione &laquo;separa veramente due mondi della storia&raquo;: <a href='http://dl.gramsciproject.org/quaderno/4/nota/47' target='_blank' class='link-to-note'>Q 4, 47</a>, 473) ma, palesemente, per lo sviluppo delle teorie, le quali a loro volta sono influenzate &laquo;dalla storia umana&raquo; (<a href='http://dl.gramsciproject.org/quaderno/4/nota/25' target='_blank' class='link-to-note'>Q 4, 25</a>, 445, con riferimento specifico alla teoria moderna dell'atomo). La tesi dell'influenza in senso largo della societ&agrave; sul progresso teorico venne sostenuta con forza ed efficacia dalla delegazione sovietica al Congresso di storia della scienza e della tecnologia svoltosi a Londra nel 1931; G. afferma che la scienza naturale &egrave; &laquo;una categoria storica&raquo; (<a href='http://dl.gramsciproject.org/quaderno/11/nota/30' target='_blank' class='link-to-note'>Q 11, 30</a>, 1445; nei Q si fa cenno esplicito al congresso &ndash; <a href='http://dl.gramsciproject.org/quaderno/11/nota/22' target='_blank' class='link-to-note'>Q 11, 22</a>, 1425 &ndash;, ma sembra probabile che G. abbia letto solo il contributo buchariniano). G. continua lo stesso argomento adducendo che &laquo;se le verit&agrave; scientifiche fossero definitive, la scienza avrebbe cessato di esistere come tale, come ricerca, come nuovi esperimenti&raquo;, e sarebbe rimasto solo il compito della &laquo;divulgazione del gi&agrave; scoperto&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>Q 11, 37</a>, 1456); e afferma che &laquo;la scienza non pone nessuna forma di &ldquo;inconoscibile&rdquo; metafisico, ma riduce ci&ograve; che l'uomo non conosce a un'empirica &ldquo;non conoscenza&rdquo; che non esclude la conoscibilit&agrave;, ma la condiziona allo sviluppo degli elementi fisici strumentali e allo sviluppo della intelligenza storica dei singoli scienziati&raquo;. La sua conclusione &egrave; che ci&ograve; che interessa la scienza &egrave; non tanto &laquo;l'oggettivit&agrave; del reale, ma l'uomo che elabora i suoi metodi di ricerca&raquo;, che raffina i suoi strumenti materiali e logici, ossia la cultura, &laquo;cio&egrave; il rapporto tra l'uomo e la realt&agrave;, con la mediazione della tecnologia&raquo; (<a href='http://dl.gramsciproject.org/quaderno/11/nota/37' target='_blank' class='link-to-note'>ivi</a>, 1456-7). La questione dell'oggettivit&agrave; scientifica &egrave; trattata in un altro momento della polemica antibuchariniana. La realt&agrave; oggettiva viene dimostrata, ricorrendo alla storia umana, dal &laquo;lungo e laborioso sviluppo della filosofia e della scienza&raquo; nella formulazione engelsiana. Oggettivo, nelle parole di G., significa &laquo;&ldquo;umanamente oggettivo&rdquo;, ci&ograve; che pu&ograve; corrispondere esattamente a &ldquo;storicamente soggettivo&rdquo;, cio&egrave; oggettivo significherebbe &ldquo;universale soggettivo&rdquo;&raquo;. L'oggettivit&agrave; viene raggiunta dunque nel processo di unificazione storica del genere umano &laquo;in un sistema culturale unitario&raquo; con, tendenzialmente, &laquo;la sparizione delle contraddizioni interne che dilaniano la societ&agrave; umana&raquo;, contraddizioni che danno origine alle &laquo;ideologie non universali&raquo; che sono rese caduche &laquo;dall'origine pratica della loro sostanza&raquo;. La lotta per l'oggettivit&agrave;, conclude G., coincide con la &laquo;lotta per l'unificazione culturale del genere umano&raquo;, il terreno la cui massima estensione finora &egrave; stata offerta dalla &laquo;scienza sperimentale&raquo; (<a href='http://dl.gramsciproject.org/quaderno/11/nota/17' target='_blank' class='link-to-note'>Q 11, 17</a>, 1415-6). Uno degli assi portanti della metodologia scientifica &egrave; l'astrazione, ma segno della debolezza della mentalit&agrave; scientifica &egrave; che non solo come &laquo;fenomeno di cultura popolare&raquo;, ma nemmeno nella cultura dello stesso ceto degli scienziati era diffusa come forma mentis la capacit&agrave; di fare astrazioni scientifiche al di fuori di un determinato campo di interesse (<a href='http://dl.gramsciproject.org/quaderno/17/nota/52' target='_blank' class='link-to-note'>Q 17, 52</a>, 1948-9). Altro aspetto che emerge dai Q &egrave; il modo in cui si sviluppano le scienze, in particolare le scienze umane. Nella critica al manuale sovietico di economia politica di Lapidus e Ostrovitianov, accusato di essere dogmatico, G. nota tra l'altro come gli autori facciano credere che i risultati raggiunti dalla loro scuola sono accettati da tutti, mentre occorrerebbe spiegare perch&eacute; la loro posizione &egrave; superiore a quella di altre scuole (<a href='http://dl.gramsciproject.org/quaderno/10b/nota/37' target='_blank' class='link-to-note'>Q 10 II, 37</a>, 1286). L'economia &laquo;critica&raquo; era per G. ancora nel &laquo;periodo di lotta e di polemica per affermarsi e trionfare&raquo;, cio&egrave; nella situazione di paradigmi rivali, in conflitto tra loro, e non gi&agrave;, con parole tipicamente gramsciane, una scienza &laquo;nel periodo classico della sua espansione organica&raquo; (<a href='http://dl.gramsciproject.org/quaderno/10b/nota/37' target='_blank' class='link-to-note'>ibid.</a>), come nell'astronomia fu la fase successiva alla rivoluzione copernicana, tema che ricorre nei Q spesso in senso metaforico. G. generalizza questa sua posizione quando scrive che una &laquo;scienza nuova raggiunge la prova della sua efficienza e vitalit&agrave; feconda quando mostra di saper affrontare i grandi campioni delle tendenze opposte, quando risolve coi propri mezzi le quistioni vitali che essi hanno posto o dimostra perentoriamente che tali quistioni sono falsi problemi&raquo; (<a href='http://dl.gramsciproject.org/quaderno/11/nota/22' target='_blank' class='link-to-note'>Q 11, 22</a>, 1423). Epistemologicamente la posizione di G. &egrave; di avanguardia per il suo tempo e pu&ograve; essere proficuamente confrontata con quella sviluppata a partire dagli anni Sessanta da T. S. Kuhn. Una cosa &egrave; la scienza e un'altra &egrave; la sua immagine, immagine che deve essere smitizzata; per questo G. nota che bisogna combattere l'idea che la scienza sia una nuova forma di stregoneria, attraverso la quale pu&ograve; essere realizzato un nuovo &laquo;paese di Cuccagna&raquo;. Strumento essenziale in questo processo di smitizzazione &egrave; la &laquo;migliore conoscenza delle nozioni scientifiche essenziali&raquo;, attraverso la sua divulgazione &laquo;per opera di scienziati e di studiosi seri&raquo; (<a href='http://dl.gramsciproject.org/quaderno/11/nota/39' target='_blank' class='link-to-note'>Q 11, 39</a>, 1458-9); altrove viene riconosciuta l'utilit&agrave; di eventuali rubriche scientifiche perch&eacute;, anche se riviste specializzate erano sempre esistite, &laquo;mancavano le riviste di divulgazione&raquo; (<a href='http://dl.gramsciproject.org/quaderno/24/nota/8' target='_blank' class='link-to-note'>Q 24, 8</a>, 2273). Un parallelo interessante tra le scienze naturali e quelle umanistiche &egrave; tracciato da G. nel commentare l'opinione di Croce secondo cui la filosofia della praxis avrebbe operato nella sua mentalit&agrave; &laquo;come un corpo catalitico&raquo; (metafora attribuita per un lapsus gramsciano alla fisica anzich&eacute; alla chimica), le cui tracce non si vedono nel prodotto finale: essa sarebbe servita, secondo Croce, solo per distruggere pregiudizi ecc. G. ritiene invece che la concezione di Croce nasconda elementi della filosofia della praxis e, come tale, sia un esempio della traduzione tra paradigmi scientifici: la filosofia del Croce &egrave; &laquo;in una misura notevolissima una ritraduzione in linguaggio speculativo dello storicismo realistico della filosofia della praxis&raquo; (<a href='http://dl.gramsciproject.org/quaderno/10a/nota/11' target='_blank' class='link-to-note'>Q 10 I, 11</a>, 1232-3). La scienza &egrave; essenziale per capire la realt&agrave;, ma le cosiddette &ldquo;idee scientifiche&rdquo; (se intese in modo acritico) possono avere ripercussioni negative a livello ideologico. Pertanto, G. ribadisce la necessit&agrave; di contestualizzare la scienza, allo scopo di promuovere il principio &laquo;pedagogico-didattico della &ldquo;storia della scienza e della tecnica come base dell'educazione formativa-storica nella nuova scuola&rdquo;&raquo; (<a href='http://dl.gramsciproject.org/quaderno/4/nota/77' target='_blank' class='link-to-note'>Q 4, 77</a>, 516). La conoscenza della scienza, in tutte le sue forme a tutti i livelli, e la comprensione delle leggi della natura sono sia condizioni necessarie perch&eacute; il popolo possa &laquo;partecipare attivamente alla vita della natura per trasformarla e socializzarla sempre pi&ugrave; profondamente ed estesamente&raquo;, sia qualcosa di oggettivo &laquo;a cui occorre adattarsi per dominarle&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1540-1). Le scienze naturali e umanistiche devono convergere nel &laquo;modo di essere del nuovo intellettuale&raquo; il quale, come &laquo;persuasore permanentemente&raquo;, dalla &laquo;tecnica-lavoro giunge alla tecnica-scienza e alla concezione umanistica storica&raquo; affinch&eacute; non rimanga solo &laquo;specialista&raquo; ma diventi &laquo;&ldquo;dirigente&rdquo; (specialista + politico)&raquo; (<a href='http://dl.gramsciproject.org/quaderno/12/nota/3' target='_blank' class='link-to-note'>Q 12, 3</a>, 1551).</p></body></html>