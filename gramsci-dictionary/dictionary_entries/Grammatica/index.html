<html><head><title>Gramsci Dictionary: Grammatica</title></head><body><h1>Grammatica</h1><p> In anticipo sulle varie &ldquo;svolte linguistiche&rdquo; nelle scienze sociali e nella filosofia nel Novecento, G. ha sostenuto che la grammatica &ndash; la struttura fondamentale che rende possibile il linguaggio &ndash; costituisce un importante problema politico e un concetto inseparabile dai problemi del potere, della conoscenza, della posizione sociale e, in breve, dell'egemonia. Nei Q egli discute l'importanza della grammatica nell'educazione (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1544-5 e <a href='http://gramscisource.org/quaderno/16/nota/21' target='_blank' class='link-to-note'>Q 16, 21</a>, 1892), nella sua relazione con la ragione e la logica (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1549) e con la letteratura nazionale e popolare e, pi&ugrave; in generale, con la cultura (<a href='http://gramscisource.org/quaderno/3/nota/76' target='_blank' class='link-to-note'>Q 3, 76</a>, 354; <a href='http://gramscisource.org/quaderno/6/nota/62' target='_blank' class='link-to-note'>Q 6, 62</a>, 730; <a href='http://gramscisource.org/quaderno/11/nota/44' target='_blank' class='link-to-note'>Q 11, 44</a>, 1464). Il Q 29 &egrave; esplicitamente dedicato allo studio della grammatica e pu&ograve; essere interpretato come una grammatica delle relazioni di potere nell'ambito dell'egemonia. Ultimo lavoro compiuto iniziato in prigione, lungo poche pagine, per Lo Piparo (Lo Piparo 1979) questo quaderno dovrebbe essere considerato l'introduzione all'intero programma di ricerca di G. in carcere. G. oppone i suoi argomenti sulla grammatica alla riforma Gentile del 1923 (<a href='http://gramscisource.org/quaderno/29/nota/6' target='_blank' class='link-to-note'>Q 29, 6</a>, 2348) e a Benedetto Croce (<a href='http://gramscisource.org/quaderno/29/nota/1' target='_blank' class='link-to-note'>Q 29, 1</a>, 2341-2). I suoi giudizi stigmatizzano anche il pervasivo approccio positivistico della linguistica storica del tempo, in particolare quello della scuola neogrammaticale (Junggrammatiker). &Egrave; questo l'ambiente nel quale emerse Ferdinand de Saussure (&egrave; oggetto di dibattito se la sua linguistica sincronica o strutturalistica sia una rottura radicale o una continuazione dei temi specifici dei neogrammatici, anche se entrambi considerano la linguistica una scienza neutra, oggettiva e distinta dai temi sociali e politici). Oggi la principale scuola linguistica, la grammatica generativa di Noam Chomsky, si presta ugualmente alle critiche gramsciane, in particolare l'idea di Chomsky per cui la grammatica e il linguaggio siano politicamente neutrali. Gli scritti di G. contengono anche critiche implicite applicabili a diversi approcci postmoderni e liberal-individualistici al linguaggio che negano il contesto sociale e politico nel quale la grammatica &egrave; necessariamente immersa. Nel tardo XIX e all'inizio del XX secolo la linguistica europea era dominata da un approccio storico che descriveva i cambiamenti linguistici in termini di differenti famiglie linguistiche. L'approccio pi&ugrave; rilevante era quello della scuola neogrammaticale, con base a Lipsia, la quale sosteneva che ogni cambiamento linguistico potrebbe essere spiegato con le &ldquo;leggi sonore&rdquo; interne alle strutture di una lingua. Il vocabolario ricopriva un ruolo rilevante nel programma di ricerca di questa scuola e la grammatica delle lingue era di solito analizzata per le forme grammaticali attraverso le quali le leggi sonore illustravano il cambiamento linguistico. I grammatici di Lipsia non ritenevano che la grammatica rappresentasse la struttura della lingua intesa come sistema, come invece &egrave; accaduto dopo che de Saussure ha inaugurato una visione strutturalistica nella linguistica. Nel 1911, anno in cui G. entr&ograve; nell'Universit&agrave; di Torino, dove studi&ograve; presto linguistica e filologia, de Saussure a Ginevra completava l'ultimo dei quattro anni di lezioni dalle quali scatur&igrave; lo strutturalismo, che ha trasformato ampiamente la linguistica e le scienze sociali. Questi sviluppi sono stati spesso classificati come &ldquo;svolta linguistica&rdquo;. Il professore di linguistica di G., Matteo Bartoli, sper&ograve; che G. diventasse il linguista che avrebbe in seguito confutato con successo i neogrammatici. Nella lettera alla cognata Tania del 19 marzo 1927 G. lo ha ricordato: &laquo;Uno dei maggiori &ldquo;rimorsi&rdquo; intellettuali della mia vita &egrave; il dolore profondo che ho procurato al mio buon professor Bartoli dell'Universit&agrave; di Torino il quale era persuaso essere io l'arcangelo destinato a profligare definitivamente i &ldquo;neogrammatici&rdquo;&raquo; (LC 56). Lo fece de Saussure, la cui eredit&agrave; avrebbe ridotto i neogrammatici a un capitolo chiuso della storia della linguistica. Nelle sue lezioni pubblicate postume (1916), che costituirono il famoso Corso di linguistica generale, egli rigett&ograve; gli approcci storici allo studio del linguaggio, spiegando al contrario che la linguistica come scienza aveva bisogno di essere basata sulla nozione del linguaggio che funziona come un &ldquo;sistema&rdquo; nel quale l'espressione e il significato vengono costituiti dal modo in cui segni differenti si riferiscono gli uni agli altri e si differenziano gli uni dagli altri. Come si vedr&agrave; in seguito, questo approccio costituiva in qualche misura il ritorno a una nozione precedente di grammatica intesa come struttura sincronica che permette al linguaggio di funzionare nei termini di uno strumento comunicativo. Non esiste alcuna prova che G. conoscesse qualcosa delle lezioni di de Saussure; tuttavia, i suoi scritti sulla grammatica restano importanti in quanto riprendono molti degli elementi fondamentali dell'approccio saussuriano e anticipano le critiche che sono state al centro del post-strutturalismo. Prima del Q 29 G. ha trattato la grammatica come un'astrazione dal linguaggio (<a href='http://gramscisource.org/quaderno/6/nota/180' target='_blank' class='link-to-note'>Q 6, 180</a>, 826). Nella sua critica alla riforma Gentile del 1923 egli analizza il vecchio siste ma scolastico disegnato dalle leggi Casati, sostenendo che la grammatica era utile per l'apprendimento meccanico del latino e del greco, da ravvivare con lo studio della storia, della politica e della cultura di queste civilt&agrave; morte. Non era favorevole alla vecchia scuola, ma considerava peggiori le novit&agrave; apportate da Gentile. G. sostiene che, come nella logica formale, era importante insegnare agli studenti sia la disciplina (la vera attivit&agrave; fisica di sedere al banco come la disciplina intellettuale), sia il metodo dell'astrazione. G. afferma anche che le epoche storiche e gli autori individuali potrebbero essere studiati attraverso il loro vocabolario e la loro grammatica (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a> e <a href='http://gramscisource.org/quaderno/6/nota/180' target='_blank' class='link-to-note'>Q 6, 180</a>). In questo senso, egli usa &ldquo;grammatica&rdquo; come l'astratta serie di modelli di un linguaggio dato. In Q 29 G. fornisce una ricca analisi che aggiunge molto alla sua concezione della grammatica. Il Q 29 inizia con una breve discussione sull'altra figura significativa con la quale G. confronta il proprio uso del concetto di grammatica: Benedetto Croce, in particolare il suo saggio Questa tavola rotonda &egrave; quadrata (in Croce 2003). Il filosofo neoidealista distingue la logica dalla grammatica, come gi&agrave; si vede dal titolo del saggio. Una frase pu&ograve; essere grammaticalmente corretta, ma anche senza senso. Per Croce, lo scopo era chiaramente quello di distinguere la grammatica, intesa come mero aspetto tecnico del linguaggio, dal giudizio logico ed estetico. L'aspetto decisivo del linguaggio sta nella sua espressivit&agrave;; per questa ragione la lingua, secondo Croce, viene definita principalmente in termini individualistici. G. critica Croce per avere adottato una simile concezione ristretta della grammatica intesa come regola della lingua al livello immediato della frase individuale (v. anche <a href='http://gramscisource.org/quaderno/3/nota/74' target='_blank' class='link-to-note'>Q 3, 74</a>, 3512) e sostiene che la grammatica &egrave; tanto il modello di una lingua che la rende comprensibile quanto il risultato di una storia sociale, culturale e politica nella quale i parlanti sono immersi: &laquo;La grammatica &egrave; &ldquo;storia&rdquo; o &ldquo;documento storico&rdquo;&raquo; (<a href='http://gramscisource.org/quaderno/29/nota/1' target='_blank' class='link-to-note'>Q 29, 1</a>, 2341). G. distingue due tipi base di grammatica, normativa e spontanea o grammatica immanente: &laquo;C'&egrave; quella [grammatica, ndr] &ldquo;immanente&rdquo; nel linguaggio stesso, per cui uno parla &ldquo;secondo grammatica&rdquo; senza saperlo&raquo; (<a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2342). Ci&ograve; che G. definisce in maniera interscambiabile grammatica spontanea o immanente &egrave; importante perch&eacute; si riferisce alla discussione generale sulla spontaneit&agrave;, cos&igrave; come appare nelle sue analisi dell'immanenza (<a href='http://gramscisource.org/quaderno/11/nota/24' target='_blank' class='link-to-note'>Q 11, 24</a>, 1426-8 e <a href='http://gramscisource.org/quaderno/11/nota/28' target='_blank' class='link-to-note'>Q 11, 28</a>, 1438-9). G. critica Alfredo Panzini e Croce per non essere in grado di distinguere tra questo tipo di grammatica e la grammatica normativa, ma rigetta anche l'idea che la grammatica &ldquo;spontanea&rdquo; sia davvero tale. Come spiega altrove, la &ldquo;pura&rdquo; spontaneit&agrave; non esiste nella storia, ma &laquo;nel movimento &ldquo;pi&ugrave; spontaneo&rdquo; gli elementi di &ldquo;direzione consapevole&rdquo; sono semplicemente incontrollabili, non hanno lasciato documento accertabile&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 328). Come de Saussure, anche G. risale a questo antico termine sviluppato dalla cosiddetta Grammatica di Port Royal del 1660, che intendeva definire le regole del latino per gli studenti francesi. Come de Saussure, G. critic&ograve; la connessione di Port Royal tra grammatica normativa e grammatica universale; diversamente da de Saussure, invece, la critica di G. era basata fondamentalmente sulla nozione per cui la grammatica &egrave; storia o documento storico: &laquo;essa &egrave; la &ldquo;fotografia&rdquo; di una fase determinata di un linguaggio nazionale (collettivo) [formatosi storicamente e in continuo sviluppo], o i tratti fondamentali di una fotografia. La questione pratica pu&ograve; essere: a che fine tale fotografia? Per fare la storia di un aspetto della civilt&agrave; o per modificare un aspetto della civilt&agrave;?&raquo; (<a href='http://gramscisource.org/quaderno/29/nota/1' target='_blank' class='link-to-note'>Q 29, 1</a>, 2341-2). In questo modo, G. ha anticipato uno dei punti fondamentali che Jacques Derrida ha affrontato nella sua critica a de Saussure, inaugurando il post-strutturalismo nei tardi anni Settanta (Derrida 1974, 62). Ma G. allarga anche il significato della grammatica normativa sino a includere il &laquo;controllo reciproco, dall'insegnamento reciproco, dalla &ldquo;censura&rdquo; reciproca, che si manifestano con le domande, &ldquo;Cosa hai inteso, o vuoi dire?&rdquo;, &ldquo;Spiegati meglio&rdquo;, ecc., con la caricatura e la presa in giro, ecc.; tutto questo complesso di azioni e reazioni confluiscono a determinare un conformismo grammaticale, cio&egrave; a stabilire &ldquo;norme&rdquo; o giudizi di correttezza o di scorrettezza, ecc. Ma questo manifestarsi &ldquo;spontaneo&rdquo; di un conformismo grammaticale, &egrave; necessariamente sconnesso, discontinuo, limitato a strati sociali locali o a centri locali, ecc.&raquo; (<a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2342). Come spesso fa con termini che diventano concetti &ldquo;gramsciani&rdquo;, dopo averne allargato il significato tradizionale G. sovverte successivamente il significato originario sottolineandone l'inevitabile natura politica: &laquo;Ma &egrave; evidente che uno scrittore di grammatica normativa non pu&ograve; ignorare la storia della lingua di cui vuole proporre una &ldquo;fase esemplare&rdquo; come la &ldquo;sola&rdquo; degna di diventare, &ldquo;organicamente&rdquo; e &ldquo;totalitariamente&rdquo;, la lingua &ldquo;comune&rdquo; di una nazione, in lotta e concorrenza con altre &ldquo;fasi&rdquo; e tipi o schemi che esistono gi&agrave;&raquo; (<a href='http://gramscisource.org/quaderno/29/nota/2' target='_blank' class='link-to-note'>ivi</a>, 2343). Per questo, per G., non esiste un rapporto semplice o stretto tra grammatiche spontanee e normative: queste ultime sono create da una codificazione (spesso scritta), standardizzazione e imposizione mediante censure reciproche di grammatiche che sono state in precedenza spontanee. E le grammatiche spontanee sono il risultato della frammentazione, della sedimentazione, dell'abitudine e dell'inosservanza di grammatiche normative precedenti. In questo modo G. colleg&ograve; i dibattiti nella linguistica italiana sulla standardizzazione con la pi&ugrave; ampia teoria culturale dell'egemonia. Come ha dimostrato in modo convincente Lo Piparo, fu l'ambiente della linguistica europea, e in particolare quello delle alternative all'approccio neogrammaticale, che forn&igrave; a G. uno stimolo importante per sviluppare il concetto di egemonia. Egemonia veniva intesa come sinonimo di concetti come &ldquo;fascino&rdquo; e &ldquo;prestigio&rdquo; per spiegare l'adozione di forme linguistiche in gruppi sociali differenti e in comunit&agrave; di parlanti. G. non si oppose alla creazione di grammatiche normative; al contrario, scrisse che &egrave; razionale &laquo;una collaborazione di fatto e un accoglimento volenteroso di tutto ci&ograve; che possa servire a creare una lingua comune nazionale, la cui non esistenza determina attriti specialmente nelle masse popolari, in cui sono pi&ugrave; tenaci di quanto non si creda i particolarismi locali e i fenomeni di psicologia ristretta e provinciale&raquo; (<a href='http://gramscisource.org/quaderno/29/nota/2' target='_blank' class='link-to-note'>ivi</a>, 2344). Tale lingua comune nazionale avrebbe dovuto essere il risultato della scelta politica di una grammatica normativa, che G. descrisse per prima in questa stessa sezione. Qui G. analizza gli effetti politici dell'&ldquo;Atto di educazione fascista&rdquo; del 1923, la riforma scritta da Giovanni Gentile quando era ministro dell'Educazione. Tra i numerosi problemi che G. denuncia c'era l'eliminazione della grammatica dai curricula scolastici, alla quale G. risponde. &laquo;Se la grammatica &egrave; esclusa dalla scuola e non viene &ldquo;scritta&rdquo;, non perci&ograve; pu&ograve; essere esclusa dalla &ldquo;vita&rdquo; reale, come &egrave; stato gi&agrave; detto in altra nota: si esclude solo l'intervento organizzato [unitariamente] nell'apprendimento della lingua e, in realt&agrave;, si esclude dall'apprendimento della lingua colta la massa popolare nazionale, poich&eacute; il ceto dirigente pi&ugrave; alto, che tradizionalmente parla in &ldquo;lingua&rdquo;, trasmette di generazione in generazione, attraverso un processo lento che incomincia coi primi balbettamenti del bambino sotto la guida dei genitori, e continua nella conversazione (coi suoi &ldquo;si dice cos&igrave;&rdquo;, &ldquo;deve dirsi cos&igrave;&rdquo; ecc.) per tutta la vita&raquo; (<a href='http://gramscisource.org/quaderno/29/nota/6' target='_blank' class='link-to-note'>Q 29, 6</a>, 2349). Con questo G. accusa l'approccio gentiliano all'educazione di essere troppo politicizzato ed estremamente reazionario, &laquo;una forma di &ldquo;liberalismo&rdquo; delle pi&ugrave; bislacche e strampalate&raquo; (<a href='http://gramscisource.org/quaderno/29/nota/6' target='_blank' class='link-to-note'>ivi</a>, 2348). La discussione di G. sulla grammatica &egrave; qui un esempio della sua analisi generale sul come il fascismo avesse cercato di sfruttare le differenze e la frammentazione in Italia, in particolare quelle tensioni tra i contadini meridionali, il proletariato settentrionale e la piccola borghesia. Centrale nello sviluppo gramsciano del concetto di egemonia, G. non respingeva semplicemente l'uso del potere da parte di un gruppo, di fascisti o di capitalisti liberali, in favore di un altro, il proletariato guidato dai comunisti. Egli stava analizzando a fondo il modo in cui differenti modalit&agrave; di potere funzionano e conquistano vari gradi di consenso, spesso con l'uso della coercizione. Per sviluppare la metafora di G. sulla grammatica, il tipo di grammatica normativa che raccomandava al Partito comunista non era l'imposizione di una grammatica come l'unica possibile; piuttosto, G. difendeva la creazione di una grammatica normativa con le diverse grammatiche spontanee dei dialetti. Egli fu sostenitore della formazione di una grammatica normativa coscientemente comparativa. In questo modo, la grammatica normativa e la sua relazione con le grammatiche spontanee superano la linguistica e diventano metafore dell'organizzazione politica. La politica della grammatica diventa grammatica della politica. Il processo di formazione di una grammatica progressiva e normativa si muove insieme alla sua descrizione dello sviluppo della filosofia della praxis, che avviene mediante l'organizzazione e il coordinamento degli elementi contraddittori e incompleti del &ldquo;senso comune&rdquo;. La metafora della grammatica &egrave; anche utile per le esplorazioni gramsciane sul modo in cui libert&agrave; e consenso possono essere plasmati dall'egemonia borghese al punto che la maggioranza arriva a introiettare la propria subordinazione.</p><h2>PETER IVES</h2></body></html>