<html><head><title>Gramsci Dictionary: Autodidatta</title></head><body><h1>Autodidatta</h1><p> L'idea secondo cui tutte le persone dotte sarebbero in realt&agrave; autodidatte, giacch&eacute; &laquo;l'educazione &egrave; autonomia&raquo;, &egrave; per G. un &laquo;luogo comune tendenzioso&raquo;, che colpevolizza i meno abbienti e giustifica l'assenza dell'&laquo;apparato di cultura&raquo; necessario per l'educazione e l'istruzione. In senso stretto gli autodidatti sono coloro i quali sacrificano una parte anche considerevole di quel tempo che altri dedicano allo svago o ad altre attivit&agrave; al fine di &laquo;istruirsi e educarsi&raquo;. Non esistono tuttavia forze sociali che nei fatti si preoccupino in Italia di soddisfare i bisogni di quanti hanno &laquo;a loro disposizione solo la loro buona volont&agrave;&raquo;; esistono piuttosto &laquo;forze sociali generiche&raquo; come il movimento libertario, che specula finanziariamente su tali &laquo;bisogni impellenti&raquo; e i cui caratteri di &laquo;antistoricismo&raquo; e &laquo;retrivit&agrave;&raquo; sono evidenti nel suo stesso &laquo;autodidattismo, che forma persone &ldquo;anacronistiche&rdquo; che pensano con modi antiquati e superati e questi tramandano, &ldquo;vischiosamente&rdquo;&raquo; (<a href='http://gramscisource.org/quaderno/14/nota/69' target='_blank' class='link-to-note'>Q 14, 69</a>, 1730-1). G. ricorda la &laquo;superficiale infatuazione per la scienza&raquo; diffusa da &laquo;giornalisti onnisapienti&raquo; e &laquo;autodidatti presuntuosi&raquo; (<a href='http://gramscisource.org/quaderno/4/nota/71' target='_blank' class='link-to-note'>Q 4, 71</a>, 513-4), che porterebbe molti altri autodidatti, privi di &laquo;un abito scientifico e critico&raquo;, a &laquo;fantasticare di paesi di Cuccagna e di facili soluzioni di ogni problema&raquo; (<a href='http://gramscisource.org/quaderno/1/nota/63' target='_blank' class='link-to-note'>Q 1, 63</a>, 74). G. si propone allora di suscitare in tali persone &laquo;l'avversione per il disordine intellettuale&raquo;, attraverso la descrizione di campioni di &laquo;ilotismo intellettuale&raquo; (<a href='http://gramscisource.org/quaderno/1/nota/63' target='_blank' class='link-to-note'>ibid.</a>) quali i loriani. All'abitudine al dilettantismo, alla prolissit&agrave; e al &laquo;paralogismo&raquo; (provocate dalla retorica: <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1533), G. contrappone un lavoro intellettuale rigoroso che consenta di far acquisire &laquo;agli autodidatti la disciplina degli studi che procura una carriera scolastica regolare&raquo; (<a href='http://gramscisource.org/quaderno/12/nota/1' target='_blank' class='link-to-note'>ibid.</a>). &laquo;Sistema Taylor&raquo; da una parte e &laquo;autodidattismo&raquo; dall'altra compaiono nei Q a proposito delle &laquo;&ldquo;grammatiche normative&rdquo; scritte&raquo; che tendono ad &laquo;abbracciare tutto un territorio nazionale [...] per creare un conformismo linguistico nazionale unitario&raquo;; quest'ultimo per&ograve; pone anche su un piano pi&ugrave; alto &laquo;l'&ldquo;individualismo&rdquo; espressivo&raquo;, allorch&eacute; forma &laquo;uno scheletro pi&ugrave; robusto e omogeneo di cui ogni individuo &egrave; il riflesso e l'interprete&raquo; (<a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2343).</p><h2>JOLE SILVIA IMBORNONE</h2></body></html>