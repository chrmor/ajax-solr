<html><head><title>Gramsci Dictionary: Americanismo</title></head><body><p> In linea generalissima, l'americanismo rappresenta nei Q la dimensione ideologicoculturale o anche etico-politica assunta dal modo di produzione capitalistico nell'epoca a G. contemporanea, mentre &laquo;fordismo&raquo; ne costituisce la dimensione tecnico-produttiva. L'espressione sintetica &egrave; &laquo;Americanismo e fordismo&raquo;, che compare quale undicesimo tra gli &laquo;argomenti principali&raquo; elencati per il progetto di &laquo;note e appunti&raquo; nella prima pagina del Q 1, e che d&agrave; poi il titolo al &ldquo;quaderno speciale&rdquo; (monografico) Q 22. Occorre individuare e separare, a proposito di americanismo, quel che nell'elaborazione gramsciana risulta strettamente connesso con il fordismo da quel che ne &egrave; invece almeno relativamente indipendente. Consideriamo qui questo secondo aspetto. Come indica inequivocabilmente il termine, &laquo;americanismo&raquo; presenta un riferimento territoriale. Al pari di quanto va rilevato per lemmi quali &laquo;Oriente-Occidente&raquo;, &laquo;Nord-Sud&raquo;, &laquo;quistione meridionale&raquo;, la valenza categoriale dell'espressione non &egrave; separabile da quella territoriale e viceversa. I due lati sono associabili attraverso la nozione, che per&ograve; non compare esplicitamente nei Q, di &ldquo;egemonia americana&rdquo; nel mondo capitalistico e, pi&ugrave; in generale, nel mondo (imperialismo). Un tema-problema appassionante &egrave;, da questo punto di vista, per G., il nesso tra Vecchio e Nuovo Continente, che &egrave; insieme di quasi-identit&agrave; culturale (&laquo;in America non si fa che rimasticare la vecchia cultura europea&raquo;: <a href='http://dl.gramsciproject.org/quaderno/22/nota/15' target='_blank' class='link-to-note'>Q 22, 15</a>, 2178) e di differenza quasi antagonistica (&laquo;l'America, col peso implacabile della sua produzione economica (e cio&egrave; indirettamente) costringer&agrave; o sta costringendo l'Europa a un rivolgimento della sua assise economico-sociale troppo antiquata&raquo;: <a href='http://dl.gramsciproject.org/quaderno/22/nota/15' target='_blank' class='link-to-note'>ibid.</a>) &egrave; da notare che &laquo;americanismo&raquo; &egrave; espressione polivalente e per certi versi ambigua, in quanto a volte appare come manifestazione, in primo luogo, dell'&laquo;ondata di panico&raquo; e, per altro verso, del bisogno di imitazione, addirittura &ldquo;scimmiesco&rdquo;, che congiuntamente esprime l'Europa nei confronti della &laquo;&ldquo;prepotenza&rdquo; americana&raquo; (<a href='http://dl.gramsciproject.org/quaderno/22/nota/15' target='_blank' class='link-to-note'>ivi</a>, 2179). &laquo;Americanismo&raquo; appare, in contesti simili, pi&ugrave; un segno di reazione all'America che di azione americana. Nella primissima fase di elaborazione, perlomeno fino al Q 4 &ndash; nella quale G. lo tematizza senza porlo in connessione con fordismo &ndash;, l'americanismo, nonostante l'assenza di &laquo;fioritura&raquo; superstrutturale, si presenta da solo come il filo rosso dello sviluppo capitalistico dei &laquo;tempi moderni&raquo;, sia in senso economico che politico-culturale. La nota <a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, intitolata Americanismo, come tre altre note dello stesso quaderno, ha carattere strategico perch&eacute; rappresenta l'irruzione della questione americana nel cuore della prima elaborazione gramsciana della teoria e analisi storica dell'egemonia, e produce altres&igrave; l'internazionalizzazione della questione meridionale, che G. da problema nazionale (esemplificato dal &laquo;&ldquo;mistero di Napoli&rdquo;&raquo;) eleva simultaneamente a problema europeo, a problema dei rapporti Europa-America, a problema mondiale. Compare qui una considerazione demografica e socio-economica, che fornisce la chiave di volta della &ldquo;modernit&agrave;&rdquo; e &ldquo;razionalit&agrave;&rdquo; dell'americanismo in linea generale e nei suoi rapporti con la civilt&agrave; europea: &laquo;L'americanismo, nella sua forma pi&ugrave; compiuta, domanda una condizione preliminare: &ldquo;la razionalizzazione della popolazione&rdquo;, cio&egrave; che non esistano classi numerose senza una funzione nel mondo della produzione, cio&egrave; classi assolutamente parassitarie. La &ldquo;tradizione&rdquo; europea &egrave; proprio invece caratterizzata dall'esistenza di queste classi, create da questi elementi sociali: l'amministrazione statale, il clero e gli intellettuali, la propriet&agrave; terriera, il commercio&raquo; (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 70; v. <a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2141). La &ldquo;superiorit&agrave;&rdquo; dell'America-americanismo dilaga anche nel fronte culturale. G. si spinge sino a chiedersi se &laquo;la filosofia americana&raquo; e &laquo;la concezione americana della vita&raquo; rappresentino un traguardo per il quale &laquo;pu&ograve; il pensiero moderno [il materialismo storico, ndr] diffondersi in America, superando l'empirismo-pragmatismo, senza una fase hegeliana&raquo; (<a href='http://dl.gramsciproject.org/quaderno/1/nota/105' target='_blank' class='link-to-note'>Q 1, 105</a>, 97). Il possibile scavalcamento di Hegel non &egrave; di poco conto: non si tratta infatti della filosofia di Hegel in quanto tale, ma dei destini della dialettica. In un'altra nota dedicata all'americanismo G. ne sottolinea il significato in quanto &laquo;azione reale, che modifica essenzialmente la realt&agrave; esterna (e quindi anche la cultura reale)&raquo;, contrapponendolo alla filosofia di Gentile, che qualifica come &laquo;gladiatorismo gaglioffo che si autoproclama azione e modifica solo il vocabolario non le cose, il gesto esterno non l'uomo interiore&raquo; (<a href='http://dl.gramsciproject.org/quaderno/1/nota/92' target='_blank' class='link-to-note'>Q 1, 92</a>, 91; v. <a href='http://dl.gramsciproject.org/quaderno/22/nota/5' target='_blank' class='link-to-note'>Q 22, 5</a>, 2152). &Egrave; stabilito cos&igrave; il primato dell'azione, cio&egrave; dell'&laquo;attivit&agrave; pratica&raquo;, capace di &laquo;assorbire le maggiori intelligenze creative&raquo; della nazione, in modo tale che &laquo;tutte le migliori forze umane vengono concentrate nel lavoro strutturale e non si pu&ograve; ancora parlare di superstrutture&raquo; (<a href='http://dl.gramsciproject.org/quaderno/23/nota/36' target='_blank' class='link-to-note'>Q 23, 36</a>, 2231). G. nel corrispettivo Testo A continua: &laquo;Gli americani addirittura [...] hanno creato da ci&ograve; una teoria&raquo;, sicch&eacute; sarebbe &laquo;&ldquo;poesia&rdquo; cio&egrave; &ldquo;creazione&rdquo; solo quella economico-pratica&raquo; (<a href='http://dl.gramsciproject.org/quaderno/3/nota/41' target='_blank' class='link-to-note'>Q 3, 41</a>, 318). La questione qui sollevata &egrave; delicata. La liquidazione del gentilianesimo non comporta certo una superiorit&agrave; complessiva dell'americanismo rispetto ai valori della civilt&agrave; europea. Al contrario, G. si chiede se veramente in America &laquo;ci sia una creazione, in ogni caso, e d'altronde si potrebbe domandare come mai questa opera &ldquo;creativa&rdquo; economico-pratica, in quanto esalta le forze vitali, le energie, le volont&agrave;, gli entusiasmi, non assuma anche forme letterarie che la celebrino&raquo; (<a href='http://dl.gramsciproject.org/quaderno/3/nota/41' target='_blank' class='link-to-note'>ibid.</a>). Non si tratta solo di letteratura n&eacute;, come G. precisa nel relativo Testo C, della sorpresa per il fatto che questa America-americanismo pragmatica e azionista &laquo;non crea un'epica&raquo; (<a href='http://dl.gramsciproject.org/quaderno/23/nota/36' target='_blank' class='link-to-note'>Q 23, 36</a>, 2231). Il problema &egrave; cruciale e comporta, proprio in questa fase che rappresenta il culmine dell'&ldquo;adesione&rdquo; di G. all'americanismo, anche una sua presa di distanza radicale da esso. Egli infatti scrive: &laquo;In verit&agrave; ci&ograve; [la traduzione della creazione pratica in creativit&agrave; letteraria, ndr] non avviene: le forze non sono espansive, ma puramente repressive e si badi, puramente e totalmente repressive, non solo della parte avversa, ci&ograve; che sarebbe naturale, ma della propria parte, ci&ograve; che appunto &egrave; tipico e d&agrave; a queste forze il carattere repressivo&raquo; (<a href='http://dl.gramsciproject.org/quaderno/3/nota/41' target='_blank' class='link-to-note'>Q 3, 41</a>, 318). Siamo al punto di snodo della grandezza e della miseria dell'americanismo, della sua contraddittoriet&agrave;, emblematica per i &laquo;tempi moderni&raquo;. Sono molti i limiti e le mancanze: avviene in America l'&laquo;elaborazione forzata di un nuovo tipo umano&raquo;; gli operai sono &laquo;ancora grezzi&raquo; perch&eacute; non hanno dietro di s&eacute; qualcosa come la &laquo;fase europea segnata come tipo dalla Rivoluzione francese&raquo; (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 72), e infatti, come G. rilever&agrave; pi&ugrave; tardi, &laquo;l'America non ha ancora superato la fase economico-corporativa, attraversata dagli Europei nel Medio Evo&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 692); la lotta egemonica &laquo;avviene con armi prese dal vecchio arsenale europeo e ancora imbastardite&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146), quindi esse &laquo;appaiono e sono &ldquo;reazionarie&rdquo;&raquo; (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 72), ed &egrave; per questo che &laquo;l'egemonia nasce dalla fabbrica e non ha bisogno per esercitarsi che di una quantit&agrave; minima di intermediari professionali della politica e dell'ideologia&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146). Con tutto ci&ograve; e forse, paradossalmente, anche per questo, razionalit&agrave; e modernit&agrave; americane rappresentano un punto di non ritorno, la nuova fase di sviluppo e di scontro a livello di rapporti di produzione e di lotta egemonica. G. ricorda i &laquo;tentativi di Agnelli verso l'&ldquo;Ordine Nuovo&rdquo;&raquo;, ma ricorda anche che l'&ldquo;Ordine Nuovo&rdquo; &laquo;sosteneva un suo &ldquo;americanismo&rdquo;&raquo; (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 72). G. nei Q &egrave; sempre prudente, sobrio, analitico; raramente (e solo per grandi scorci o orizzonti generali) programmatico. Non c'&egrave; dubbio per&ograve; che le contraddizioni dell'americanismo inducono a una domanda di fondo: che fare? Pi&ugrave; che a una risposta, G. lavora alle condizioni che la rendano possibile. Ma non &egrave; facile. Il quadro &egrave; per molti versi desolante. Come preciser&agrave; meglio nell'unico testo in prima (e unica) stesura del Q 22, quello introduttivo, dedicato ad &laquo;americanismo e fordismo&raquo;, quest'ultimo risulta &laquo;dalla necessit&agrave; immanente di giungere [...] dal vecchio individualismo economico all'economia programmatica&raquo; (<a href='http://dl.gramsciproject.org/quaderno/22/nota/1' target='_blank' class='link-to-note'>Q 22, 1</a>, 2139). Si tratta di un problema, o meglio del problema, epocale: il socialismo. L'America &egrave; avanzata perch&eacute; il progetto, in essa affermatosi, di &laquo;razionalizzare la produzione&raquo; per &laquo;collocare tutta la vita del paese sulla base dell'industria&raquo; (<a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>, 72) si accompagna alla costruzione di un nuovo tipo di &laquo;Stato liberale&raquo; il quale, &laquo;giunto con mezzi spontanei, per lo stesso sviluppo storico, al regime dei monopoli&raquo; (<a href='http://dl.gramsciproject.org/quaderno/1/nota/135' target='_blank' class='link-to-note'>Q 1, 135</a>, 125), preme &ndash; anche se G. non lo dice esplicitamente, n&eacute; ne ha la stessa convinzione deterministica che ne aveva o avrebbe avuto Marx &ndash; per il suo superamento in una propriet&agrave; sociale o collettiva. Il fatto &egrave; che la &laquo;crisi americana del 1929 [...] ha messo in luce [...] l'esistenza di fenomeni irrefrenabili di speculazione&raquo;, tali &laquo;per cui si pu&ograve; dire che &ldquo;aziende sane&rdquo; non ne esistono pi&ugrave;&raquo; (<a href='http://dl.gramsciproject.org/quaderno/10-II/nota/55' target='_blank' class='link-to-note'>Q 10 II, 55</a>, 1348-9). Ancora: l'efficienza produttiva &egrave; in declino, tanto che si registra la crescita delle &laquo;forze di consumo in confronto a quelle di produzione&raquo; (<a href='http://dl.gramsciproject.org/quaderno/10-II/nota/53' target='_blank' class='link-to-note'>Q 10 II, 53</a>, 1343). La &laquo;crisi organica&raquo; del capitalismo, ben pi&ugrave; profonda, ampia e strutturale di quella in ultima analisi congiunturale del 1929, presenta sempre pi&ugrave; &laquo;fenomeni morbosi&raquo; (<a href='http://dl.gramsciproject.org/quaderno/3/nota/34' target='_blank' class='link-to-note'>Q 3, 34</a>, 311). Insomma: il nuovo &egrave; gi&agrave; vecchio. Appare opportuno a questo punto il riferimento a un confronto che G. istituisce tra la capacit&agrave; critica e autocritica degli intellettuali americani e di quelli europei. Questi ultimi, secondo lui, &laquo;hanno gi&agrave; in parte perduto questa funzione [...] sono ridiventati agenti immediati della classe dominante, oppure se ne sono completamente staccati, costituendo una casta a s&eacute;, senza radici nella vita nazionale popolare&raquo;. Diventa tanto pi&ugrave; sospetto e infondato l'&laquo;antiamericanismo&raquo; diffuso in Europa, che &egrave; &laquo;comico, prima di essere stupido&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 634-5). G. coglie in castagna &laquo;il piccolo borghese europeo&raquo; che &laquo;ride di Babbitt [titolo del libro di Sinclair Lewis, diffuso in Europa, apprezzato da G. non dal punto di vista letterario e culturale, ma per &laquo;la critica dei costumi&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>ivi</a>, 633) che esso mette in atto, ndr] e quindi ride dell'America&raquo;. Ma questo piccolo borghese &laquo;non pu&ograve; uscire da se stesso, comprendere se stesso come l'imbecille non pu&ograve; comprendere di essere imbecille&raquo;. Babbitt, come lo descrive Lewis, sar&agrave; anche lui un filisteo, ma &egrave; &laquo;il filisteo di un paese in movimento&raquo; (<a href='http://dl.gramsciproject.org/quaderno/6/nota/49' target='_blank' class='link-to-note'>Q 6, 49</a>, 723, Testo B). Secondo G. la reale importanza di questo libro, che fa &laquo;cultura&raquo; attraverso la &laquo;critica dei costumi&raquo;, &egrave; il suo carattere esemplare. &laquo;Significa&raquo; che in America &laquo;si estende l'autocritica, che nasce cio&egrave; una nuova civilt&agrave; americana cosciente delle sue forze e delle sue debolezze: gli intellettuali si staccano dalla classe dominante per unirsi a lei pi&ugrave; intimamente, per essere una vera superstruttura, e non solo un elemento inorganico e indistinto della struttura-corporazione&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 633-4). L'analisi diacronica dei Q mostra una progressiva ripresa dell'energia egemonica delle modalit&agrave; superstrutturali europee e un ridimensionamento della qualit&agrave; innovativa della &laquo;filosofia americana&raquo;, in particolare del pragmatismo, la cui valutazione da parte di G. fa registrare un drastico ripensamento. Il corpo a corpo che fin dal Q 4 G. intraprende nei confronti del pensiero di Croce, che significa anche per molti versi un &ldquo;ritorno&rdquo; a Hegel, non resta senza influssi sulla valutazione gramsciana degli aspetti &ldquo;progressivi&rdquo; dell'americanismo. Del resto, anche nella fase di maggiore apprezzamento dell'americanismo, al livello del Q 1, ne abbiamo riscontrato le crepe, ben profonde, percepite da G. sia nella dinamica interna all'americanismo, sia per la sua storicit&agrave;, ancora ingenua e immatura, proprio dal punto di vista di ci&ograve; che rappresenta invece la grandezza e la miseria dell'Europa: la sua cultura e la sua tradizione, fucina di un'elaborazione alta delle superstrutture, ma anche veicolo di improduttivit&agrave; e parassitismo. La questione ora accennata apre un quesito di filologia e interpretazione tra i pi&ugrave; complessi per la lettura dei Q. Frutto della rielaborazione di un'esperienza significativa, all'epoca dell'&ldquo;Ordine Nuovo&rdquo;, di rapporto indiretto ma intenso, anche attraverso il ritorno di operai immigrati, con le novit&agrave; provenienti dall'America e dall'americanismo, nonch&eacute; della produttiva stagione di &ldquo;studi americani&rdquo; che G., anche fortuitamente, ebbe la possibilit&agrave; di compiere in carcere prima di potersi accingere alla stesura dei Q, la &ldquo;scoperta&rdquo; della dimensione americanista dei tempi moderni rappresenta un Leitmotiv dell'opera carceraria di G. Gli inizi ne sono una testimonianza. La trattazione di temi connessi, dapprima con &laquo;americanismo&raquo;, poi con &laquo;americanismo e fordismo&raquo;, mostra infatti fin dal Q 1 uno sviluppo rapido, impetuoso; poi si acquieta, sino a riproporre con energia questa tematica, dopo sporadici interventi, con il Q 22. Quando stende il Q 22, G. aveva ormai abbandonato, a vantaggio di una concezione matura dell'egemonia, alcuni caratteri tendenzialmente ancora meccanicistici nella configurazione del nesso struttura-superstrutture. Grazie all'approfondimento del concetto di egemonia, egli aveva accantonato anche certe precedenti &ldquo;illusioni&rdquo;, che potremmo definire produttivistiche, sul primato dell'America e dell'americanismo nei confronti delle tradizioni egemoniche europee. E tuttavia, come dimostra l'ampiezza di articolazione del Q 22, nonostante e in certo senso in forza della caduta di queste residue illusioni, non si attenua, piuttosto viene esaltata la novit&agrave; epocale (economica, politica, culturale, demografica, antropologica) dell'americanismo. La complessa vicenda della valorizzazione critica che G. compie dell'americanismo getta luce su un aspetto delicato dell'evoluzione complessiva dei Q. Certamente G. matura il suo pensiero s&igrave; da superare progressivamente concezioni non adeguate alla novit&agrave; concettuale della teoria dell'egemonia. La trattazione di temi americanistici nei primi Q &ndash; dal Q 1 ai Q 4, Q 5, Q 6 e Q 7 &ndash; non perde per&ograve; in freschezza e originalit&agrave;. Al contrario: insieme col ridimensionamento e la correzione di alcuni elementi in essa contenuti, resta intatto il loro carattere fondativo, in certo senso la definitivit&agrave; di determinate acquisizioni. La struttura singolarmente mobile e dinamica dei Q ha una ricaduta particolarmente importante rispetto all'analisi dell'americanismo nel Q 22, che tra l'altro, staccato dal contesto dell'opera, pu&ograve; indurre a fraintendimenti, perch&eacute; esso non trascrive passi (precedentemente citati) importanti, ad esempio dei Q 5 e 6. Il Q 22 infatti viene redatto quando G., come abbiamo detto, ha maturato una posizione critica rispetto a residui parzialmente economicistici della sua primitiva impostazione. E tuttavia, nell'unica nota (introduttiva) di nuova stesura del Q 22, G. si avventura in alcuni degli interrogativi pi&ugrave; radicali &ndash; e forse ancora vitali, se accuratamente &ldquo;tradotti&rdquo; &ndash; della sua opera.</p></body></html>