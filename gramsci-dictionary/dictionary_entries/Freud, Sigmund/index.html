<html><head><title>Gramsci Dictionary: Freud, Sigmund</title></head><body><p> Sebbene non sia certo che G. abbia letto direttamente Freud &ndash; in una lettera alla cognata Tania del 20 marzo 1931 si limita a dirsi interessato a ricevere la traduzione francese di Introduzione alla psicoanalisi e a dire di aver &laquo;letto qualcosa sulla psicanalisi&raquo; (LC 415) &ndash; si contano tra LC e Q una ventina di riferimenti a Freud, al &ldquo;freudismo&rdquo; e alla psicanalisi. Tali allusioni seguono tre direttrici essenziali: a) una comprensione genealogica del freudismo a partire dalla rivoluzione illuministica: G. definisce Freud &laquo;l'ultimo degli Ideologi&raquo; nel senso degli id&eacute;ologues settecenteschi (<a href='http://dl.gramsciproject.org/quaderno/11/nota/63' target='_blank' class='link-to-note'>Q 11, 63</a>, 1491) e ritiene che egli stia rinnovando il mito rousseauiano del buon selvaggio, costituendo &laquo;una nuova forma di disordine intellettuale molto interessante&raquo; (LC 302, a Giulia, 30 dicembre 1929); b) Una valutazione dell'&laquo;influenza del Freud sulla letteratura tedesca&raquo;, definita &laquo;incalcolabile&raquo; e &laquo;alla base di una nuova etica rivoluzionaria(!)&raquo; (<a href='http://dl.gramsciproject.org/quaderno/3/nota/3' target='_blank' class='link-to-note'>Q 3, 3</a>, 288), e sulla costituzione pi&ugrave; generale di una &laquo;letteratura [...] &ldquo;freudiana&rdquo; Proust-Svevo-Joyce&raquo; (<a href='http://dl.gramsciproject.org/quaderno/1/nota/33' target='_blank' class='link-to-note'>Q 1, 33</a>, 26); c) infine G. denuncia la &laquo;stroncatura un po' affrettata e superficiale di Freud e della psicanalisi&raquo; da parte dei crociani, che pure non esitano a mostrarsi entusiasti delle tesi di De Man, affette da uno psicanalismo superficiale impiegato in senso antimarxista (<a href='http://dl.gramsciproject.org/quaderno/10b/nota/26' target='_blank' class='link-to-note'>Q 10 II, 26</a>, 1264-5). &laquo;Il nucleo pi&ugrave; sano e immediatamente accettabile del freudismo &ndash; nota ancora G. &ndash; &egrave; l'esigenza dello studio dei contraccolpi morbosi che ha ogni costruzione di &ldquo;uomo collettivo&rdquo;, di ogni &ldquo;conformismo sociale&rdquo;, di ogni livello di civilt&agrave;, specialmente in quelle classi che &ldquo;fanaticamente&rdquo; fanno del nuovo tipo umano da raggiungere una &ldquo;religione&rdquo;, una mistica&raquo; (<a href='http://dl.gramsciproject.org/quaderno/15/nota/74' target='_blank' class='link-to-note'>Q 15, 74</a>, 1833). Freud non costituisce dunque per G. &ndash; come invece per Bucharin &ndash; l'ultima peripezia del vitalismo borghese, ma una razionalit&agrave; irrinunciabile per evitare che il progetto di emancipazione comunista si trasformi in una forma potenziata di &ldquo;disagio della civilt&agrave;&rdquo;.</p></body></html>