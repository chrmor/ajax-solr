<html><head><title>Gramsci Dictionary: Capitalismo di Stato</title></head><body><h1>Capitalismo di Stato</h1><p> G. &egrave; il marxista che pi&ugrave; riflette sul nuovo rapporto tra Stato e societ&agrave; (Stato &laquo;nel significato integrale&raquo;: <a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1559) sviluppatosi nel Novecento. Indaga anche sul nuovo rapporto che si determina tra Stato ed economia, interessandosi al fenomeno allora nuovo delle obbligazioni statali. Negli anni seguenti al crollo di Wall Street la fiducia nel sistema capitalistico &egrave; scossa, il pubblico &laquo;vuole partecipare all'attivit&agrave; economica, ma attraverso lo Stato&raquo; (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2175). E se lo Stato raccoglie il risparmio, non potr&agrave; fare a meno di entrare nell'&laquo;organizzazione produttiva&raquo; (<a href='http://gramscisource.org/quaderno/9/nota/8' target='_blank' class='link-to-note'>Q 9, 8</a>, 1100-1, del 1932). G. coglie il passaggio dell'economia capitalistica verso la sua fase &ldquo;keynesiana&rdquo;, affermando: &laquo;Non si tratta infatti di conservare l'apparato produttivo cos&igrave; come &egrave; in un momento dato. Bisogna svilupparlo parallelamente all'aumento della popolazione e dei bisogni collettivi. In questi sviluppi necessari &egrave; il pericolo maggiore dell'iniziativa privata e qui sar&agrave; maggiore l'intervento statale&raquo; (<a href='http://gramscisource.org/quaderno/9/nota/8' target='_blank' class='link-to-note'>ivi</a>, 1101). Nel Testo C (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2176, del 1934), G. precisa che lo Stato &egrave; spinto a intervenire per &laquo;i salvataggi delle grandi imprese in via di fallimento o pericolanti; cio&egrave;, come &egrave; stato detto, la &ldquo;nazionalizzazione delle perdite e dei deficit industriali&rdquo;&raquo;. G. non solo &egrave; critico nei confronti della versione fascista del nuovo rapporto politica economia, cogliendo la &laquo;struttura plutocratica&raquo; e i &laquo;legami col capitale finanziario&raquo; dello Stato fascista (<a href='http://gramscisource.org/quaderno/9/nota/8' target='_blank' class='link-to-note'>Q 9, 8</a>, 1101), al di l&agrave; di ogni retorica corporativistica. Critica anche il &laquo;capitalismo di Stato&raquo; tout court, lo considera &laquo;un modo per un savio sfruttamento capitalistico nelle nuove condizioni che rendono impossibile [...] la politica economica liberale&raquo; (<a href='http://gramscisource.org/quaderno/7/nota/91' target='_blank' class='link-to-note'>Q 7, 91</a>, 920) e avanza obiezioni tanto verso la &laquo;politica dei &ldquo;lavori pubblici&rdquo;&raquo; (<a href='http://gramscisource.org/quaderno/14/nota/57' target='_blank' class='link-to-note'>Q 14, 57</a>, 1716) che rispetto alla nascita dell'IMI, dell'IRI ecc. (<a href='http://gramscisource.org/quaderno/15/nota/1' target='_blank' class='link-to-note'>Q 15, 1</a>, 1749-50). Non muta per G. il segno di classe, il fine ultimo (lo sfruttamento capitalistico) del capitalismo di Stato.</p><h2>GUIDO LIGUORI</h2></body></html>