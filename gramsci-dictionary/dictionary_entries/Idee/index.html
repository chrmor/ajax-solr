<html><head><title>Gramsci Dictionary: Idee</title></head><body><h1>Idee</h1><p> Il termine &laquo;idee&raquo; designa genericamente nei Q tutte le concezioni diffuse in una data epoca e in un dato ambiente, ivi comprese le teorie pi&ugrave; o meno individuali. In accezione tecnica il termine compare in riferimento alla teoria dell'ideologia, in una rapida esposizione della concezione degli id&eacute;ologues: &laquo;&ldquo;Ideologia&rdquo; &egrave; un aspetto del &ldquo;sensismo&rdquo; ossia del materialismo francese del XVIII secolo. Significava &ldquo;scienza delle idee&rdquo; e, poich&eacute; l'analisi era il solo metodo riconosciuto e applicato dalla scienza, &ldquo;analisi delle idee&rdquo;, cio&egrave; ancora &ldquo;ricerca della origine delle idee&rdquo;. Le idee devono essere scomposte nei loro &ldquo;elementi&rdquo; [originari] e questi non potevano essere altro che le &ldquo;sensazioni&rdquo;: le idee derivano dalle sensazioni&raquo; (<a href='http://gramscisource.org/quaderno/4/nota/35' target='_blank' class='link-to-note'>Q 4, 35</a>, 453). Evidentemente a questa concezione G. oppone la teoria marxista delle ideologie come forme di organizzazione pratica e politica, e come forma di conoscenza. In un altro caso, &ldquo;idea&rdquo; viene assunto come polarit&agrave; del nesso teoria-pratica. G. sottolinea che &laquo;le idee sono grandi in quanto sono attuabili, cio&egrave; in quanto rendono chiaro un rapporto reale che &egrave; immanente nella situazione e lo rendono chiaro in quanto mostrano concretamente il processo di atti attraverso cui una volont&agrave; collettiva organizzata porta alla luce quel rapporto (lo crea) o portatolo alla luce lo distrugge, sostituendolo&raquo; (<a href='http://gramscisource.org/quaderno/8/nota/180' target='_blank' class='link-to-note'>Q 8, 180</a>, 1050). La capacit&agrave; di rendere chiaro un rapporto reale sta insomma nella sua capacit&agrave; di mostrare il modo in cui una volont&agrave; collettiva lo organizza, traducendo la storia in politica. Al contrario, &laquo;i grandi progettisti parolai sono tali appunto perch&eacute; della &ldquo;grande idea&rdquo; lanciata non sanno vedere i vincoli con la realt&agrave; concreta, non sanno stabilire il processo reale di attuazione&raquo; (<a href='http://gramscisource.org/quaderno/8/nota/180' target='_blank' class='link-to-note'>ibid.</a>). Invece, &laquo;lo statista di classe intuisce simultaneamente l'idea e il processo reale di attuazione: compila il progetto e insieme il &ldquo;regolamento&rdquo; per l'esecuzione&raquo; (<a href='http://gramscisource.org/quaderno/8/nota/180' target='_blank' class='link-to-note'>ibid.</a>). Questa unit&agrave; di idea e progetto &egrave; appunto &laquo;un aspetto dell'unit&agrave; di teoria e di pratica&raquo; (<a href='http://gramscisource.org/quaderno/8/nota/180' target='_blank' class='link-to-note'>ibid.</a>).</p><h2>FABIO FROSINI</h2></body></html>