<html><head><title>Gramsci Dictionary: Fovel, Nino Massimo</title></head><body><p> Sebbene G. considerasse Fovel un &laquo;noto avventuriero della politica e dell'economia&raquo; (<a href='http://dl.gramsciproject.org/quaderno/6/nota/82' target='_blank' class='link-to-note'>Q 6, 82</a>, 754), &laquo;legato a piccoli interessi loschi&raquo; (<a href='http://dl.gramsciproject.org/quaderno/22/nota/6' target='_blank' class='link-to-note'>Q 22, 6</a>, 2153), l'autore dei Q manifest&ograve; un certo interesse per le sue teorie sul corporativismo, che gli apparivano uno dei pi&ugrave; chiari esempi della tendenza &ldquo;americanizzante&rdquo; presente nel fascismo. G. non pot&eacute; accedere direttamente agli scritti di Fovel, ma ne conobbe il contenuto attraverso una recensione. Il corporativismo vi era configurato come un'&ldquo;economia di produttori&rdquo;, in grado di realizzare un'elisione della rendita e in cui la corporazione tende ad assumere un'evidente funzione razionalizzatrice. Ci&ograve; che a G. sembrava significativo era la &laquo;concezione della corporazione come di un blocco industriale-produttivo autonomo, destinato a risolvere in senso moderno e accentuatamente capitalistico il problema di un ulteriore sviluppo dell'apparato economico italiano, contro gli elementi semifeudali e parassitari della societ&agrave; che prelevano una troppo grossa taglia sul plusvalore, contro i cos&igrave; detti &ldquo;produttori di risparmio&rdquo;&raquo; (<a href='http://dl.gramsciproject.org/quaderno/22/nota/6' target='_blank' class='link-to-note'>ivi</a>, 2155). La corporazione sarebbe dunque stata composta da tutti gli elementi efficienti della produzione: le esigenze tecniche avrebbero finito con il prevalere sugli interessi capitalistici, cio&egrave; sull'alleanza tra imprenditori industriali e piccoli borghesi risparmiatori. L'idea del corporativismo sostenuta da Fovel appariva dunque a G. una &laquo;premessa per l'introduzione in Italia dei sistemi americani pi&ugrave; avanzati nel modo di produrre e di lavorare&raquo; (<a href='http://dl.gramsciproject.org/quaderno/22/nota/6' target='_blank' class='link-to-note'>ivi</a>, 2153). I limiti attribuiti a quella idea &ndash; in particolare la sottovalutazione della funzione di &ldquo;polizia economica&rdquo; all'origine del corporativismo &ndash; non ne inficiavano comunque la rilevanza, che derivava dal fatto che in essa fosse possibile scorgere il sintomo di processi reali se non la diretta ispirazione dei settori pi&ugrave; avanzati del mondo economico: &laquo;Sarebbe interessante &ndash; si chiese a questo proposito G. &ndash; sapere se il Fovel scrive &ldquo;estraendo dal suo cervello&rdquo; oppure se egli ha dietro di s&eacute; (praticamente e non solo &ldquo;in generale&rdquo;) determinate forze economiche che lo sorreggono e lo spingono&raquo; (<a href='http://dl.gramsciproject.org/quaderno/22/nota/6' target='_blank' class='link-to-note'>ibid.</a>).</p></body></html>