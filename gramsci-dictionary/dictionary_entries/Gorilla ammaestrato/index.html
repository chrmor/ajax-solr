<html><head><title>Gramsci Dictionary: Gorilla ammaestrato</title></head><body><h1>Gorilla ammaestrato</h1><p> &laquo;Gorilla ammaestrato&raquo; &egrave; una &laquo;frase del Taylor&raquo; che G. ha ritrovato in un libro di Philip da lui citato e che riporta due volte nel Q 4 (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476 e <a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, 489 e 493),trascrivendola poi nel Q 12 e nel Q 22. Il senso e il ruolo di questa metafora-immagine &egrave; tuttavia centrale per l'interpretazione del taylorismo e per la concezione di &ldquo;americanismo e fordismo&rdquo;. Quella espressione, secondo G., &laquo;esprime con cinismo brutale il fine della societ&agrave; americana [...] spezzare il vecchio nesso psico-fisico del lavoro professionale qualificato che domandava una certa partecipazione attiva dell'intelligenza, della fantasia, dell'iniziativa del lavoratore e ridurre le operazioni produttive al solo aspetto fisico macchinale&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2165). Le cose non sono cos&igrave; facili n&eacute; lineari: gli stessi &laquo;industriali americani &ndash; sottolinea G. &ndash; hanno capito benissimo [...] che &ldquo;gorilla ammaestrato&rdquo; &egrave; una frase, che l'operaio rimane &ldquo;purtroppo&rdquo; uomo e persino che egli, durante il lavoro, pensa di pi&ugrave; o per lo meno ha molto maggiori possibilit&agrave; di pensare&raquo;; conclude G., con un'affermazione che ha suscitato e ancora suscita controversie interpretative e valutative: il fatto che l'operaio &laquo;comprende che lo si vuol ridurre a un gorilla ammaestrato, lo pu&ograve; portare a un corso di pensieri poco conformisti&raquo; (<a href='http://gramscisource.org/quaderno/22/nota/12' target='_blank' class='link-to-note'>Q 22, 12</a>, 2171). Quale iperbole della taylorizzazione del lavoro, &ldquo;gorilla ammaestrato&rdquo; &egrave; cos&igrave; indice di una contraddizione, perch&eacute; la disaffezione dal lavoro pu&ograve; spingere l'operaio a un atteggiamento tutt'altro che succube e passivo, bens&igrave; critico e anticonformista. Per altro verso G. mette in evidenza un limite concettuale invalicabile di quella espressione, che lo stimola a un chiarimento teorico rilevante: &laquo;Anche l'espressione del Taylor di &ldquo;gorilla ammaestrato&rdquo; &egrave; una metafora per indicare un limite in una certa direzione: in qualsiasi lavoro fisico, anche il pi&ugrave; meccanico e degradato, esiste un minimo di qualifica tecnica, cio&egrave; un minimo di attivit&agrave; intellettuale creatrice&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1516).</p><h2>GIORGIO BARATTA</h2></body></html>