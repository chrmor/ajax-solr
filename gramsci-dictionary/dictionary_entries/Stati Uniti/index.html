<html><head><title>Gramsci Dictionary: Stati Uniti</title></head><body><p> In una lunga nota preliminare (<a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>) G. ricostruisce la formazione degli Stati Uniti, iniziando con l'indipendenza (1783), per riassumere poi le fasi dell'acquisto di nuovi territori e dell'espansione (per accordi o per conquista) durante l'Ottocento. I principali problemi venutisi a creare in seguito furono la regolamentazione dell'immigrazione, l'&laquo;egemonia sul Mar Caraibico e sulle Antille&raquo;, il &laquo;dominio sull'America Centrale&raquo; e l'&laquo;espansione nell'Estremo Oriente&raquo; (facendo uso, ad esempio, di isole e di luoghi militarmente strategici, nonch&eacute; di accordi diplomatici con la Cina e il Giappone). Gli Stati Uniti emersero sul palcoscenico mondiale dopo la Grande Guerra come paese creditore, anche nei rispetti delle altre nazioni vincitrici, ed economicamente crebbero a un ritmo impressionante, fino al crollo economico del 1929 (menzionato pi&ugrave; volte nei Q); G. osserva che gli Stati Uniti spesso provavano ad abbinare il problema dei debiti ai propri interessi politico-strategici (<a href='http://gramscisource.org/quaderno/8/nota/47' target='_blank' class='link-to-note'>Q 8, 47</a>, 970). Come conseguenza naturale della sua nuova collocazione, il paese era pronto per sostituire la Gran Bretagna come principale potenza economica mondiale (<a href='http://gramscisource.org/quaderno/16/nota/7' target='_blank' class='link-to-note'>Q 16, 7</a>, 1849). Inoltre, contro un'&laquo;eventuale guerra del Pacifico&raquo; gli Stati Uniti provarono ad assicurarsi l'approvvigionamento specialmente petrolifero attraverso lo sfruttamento razionale delle proprie risorse (<a href='http://gramscisource.org/quaderno/2/nota/54' target='_blank' class='link-to-note'>Q 2, 54</a>, 211), mentre, in altre sfere, salvaguardavano gli investimenti esteri attraverso l'acquisto di obbligazioni (<a href='http://gramscisource.org/quaderno/3/nota/55' target='_blank' class='link-to-note'>Q 3, 55</a>, 336). Non privi di interesse strategico erano i prestiti concessi dalla banca d'affari Morgan nel 1925 all'Italia (pi&ugrave; un prestito minore alla FIAT), per un totale di 150 milioni di dollari; a tali prestiti, per motivi ovvi, si fa cenno solo en passant, senza approfondire la questione (<a href='http://gramscisource.org/quaderno/1/nota/135' target='_blank' class='link-to-note'>Q 1, 135</a>, 124 e <a href='http://gramscisource.org/quaderno/2/nota/6' target='_blank' class='link-to-note'>Q 2, 6</a>, 156). La politica dell'immediato dopoguerra di Woodrow Wilson venne giudicata fallimentare e in seguito all'elezione nel 1921 del presidente Harding gli Stati Uniti si ritirarono parzialmente in una politica semi-isolazionista e non aderirono alla Societ&agrave; delle Nazioni (<a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>, 169 ss.). A livello della societ&agrave; civile &ndash; Chiese, banche, organizzazioni industriali e sindacati &ndash;, invece, i tentativi di diffondere i valori dominanti nord-americani, compresi quelli sindacali, riscossero un certo successo in America Latina (<a href='http://gramscisource.org/quaderno/3/nota/5' target='_blank' class='link-to-note'>Q 3, 5</a>, 290); per quanto riguarda i sindacati, G. considera il sindacato americano &laquo;pi&ugrave; l'espressione corporativa della propriet&agrave; dei mestieri qualificati che altro&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2146). Sotto un altro aspetto, il fatto che negli Stati Uniti &laquo;i partiti politici efficienti sono due o tre&raquo; (il terzo, oltre a quelli pi&ugrave; noti, era il &laquo;progressive party&raquo;) &egrave; coniugato alla frammentazione dei cristiani protestanti tra diverse sette mentre, secondo G., in paesi come la Francia &egrave; vero l'inverso e a molti partiti corrisponde una sostanziale unit&agrave; religiosa (<a href='http://gramscisource.org/quaderno/8/nota/131' target='_blank' class='link-to-note'>Q 8, 131</a>, 1021; <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1527; <a href='http://gramscisource.org/quaderno/13/nota/11' target='_blank' class='link-to-note'>Q 13, 11</a>, 1665). Lo stimolo per lo sviluppo, inizialmente religioso, degli Stati Uniti fu fornito dai protagonisti sconfitti &laquo;delle lotte religiose e politiche inglesi&raquo; del Seicento, che trapiantarono nel suolo americano la loro &laquo;energia morale e volitiva, un certo grado di civilt&agrave;, una certa fase dell'evoluzione storica europea&raquo;. Le forze sociali implicite in questi fenomeni, non frenate dalle reliquie &laquo;dei passati regimi&raquo; caratteristiche dell'Europa, furono in grado di svilupparsi a un ritmo incomparabile rispetto all'Europa (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1525; v. anche <a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2168). Anzi, secondo un'opinione riportata senza commento in una delle prime note sugli Stati Uniti, &laquo;in assenza di un partito medio e di una stampa di tale partito&raquo; il clero di tutte le Chiese in certe occasioni aveva &laquo;funzionato da pubblica opinione&raquo; (<a href='http://gramscisource.org/quaderno/1/nota/51' target='_blank' class='link-to-note'>Q 1, 51</a>, 66). Tale aspetto venne evidenziato dalle elezioni presidenziali del 1928, quando &ndash; secondo un articolo pubblicato dalla &ldquo;Civilt&agrave; cattolica&rdquo; &ndash; le Chiese protestanti si schierarono contro Al Smith, cattolico e candidato perdente del Partito democratico, allora sostenuto dalla maggioranza dei cattolici (<a href='http://gramscisource.org/quaderno/5/nota/57' target='_blank' class='link-to-note'>Q 5, 57</a>, 591). Senza la sedimentazione storica delle vecchie societ&agrave;, la societ&agrave; statunitense risult&ograve; strutturalmente molto diversa da quelle europee; in particolare G. nota la relativa assenza degli intellettuali tradizionali, tipici delle societ&agrave; con storia plurisecolare; in compenso ci fu negli Stati Uniti la &laquo;formazione massiccia sulla ba se industriale di tutte le superstrutture moderne&raquo;. G. comunque presta attenzione ai ceti intellettuali e nota la crescita tra loro di un &laquo;numero sorprendente di intellettuali negri&raquo;, interrogandosi sulla possibilit&agrave; che una loro avanguardia possa esercitare un'influenza sui paesi africani, a tal punto che l'Africa, anche attraverso l'inglese come lingua franca, diventi &laquo;patria comune di tutti i negri&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1527-8). Sulla questione degli intellettuali statunitensi G. torna pi&ugrave; volte, senza per&ograve; riuscire a inserirne i vari tipi in un'analisi complessiva. In questo suo interesse la letteratura occupa un posto non secondario: G. commenta ripetutamente il romanzo di Sinclair Lewis Babbitt, ma osserva che i prodotti letterari-popolari tipici degli Stati Uniti sono il romanzo d'avventura e quello dei pionieri. Anche la produzione cinematografica, gi&agrave; in grande sviluppo negli Stati Uniti, corrisponde a determinati tipi di romanzo popolare (<a href='http://gramscisource.org/quaderno/21/nota/6' target='_blank' class='link-to-note'>Q 21, 6</a>, 2122). Il cinema diviene un modo di comunicazione &ndash; un linguaggio &ndash; universale (<a href='http://gramscisource.org/quaderno/14/nota/19' target='_blank' class='link-to-note'>Q 14, 19</a>, 1677 e <a href='http://gramscisource.org/quaderno/23/nota/7' target='_blank' class='link-to-note'>Q 23, 7</a>, 2195), uno dei nuovi mezzi che, come G. osserva in generale, &laquo;battono tutte le forme di comunicazione scritta [...] ma in superficie, non in profondit&agrave;&raquo; (<a href='http://gramscisource.org/quaderno/16/nota/21' target='_blank' class='link-to-note'>Q 16, 21</a>, 1891), e diventa uno dei focolai di innovazione linguistica (<a href='http://gramscisource.org/quaderno/29/nota/3' target='_blank' class='link-to-note'>Q 29, 3</a>, 2345). Gli elementi della &laquo;nuova cultura&raquo; diffusisi &laquo;sotto l'etichetta americana&raquo; sono comunque &laquo;appena i primi tentativi a tastoni&raquo; (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179). Non casuale, quindi, &egrave; la scelta del prigioniero di tradurre il numero speciale della rivista &ldquo;Die literarische Welt&rdquo; sulle nuove tendenze della letteratura statunitense che, soprattutto dopo la Grande Guerra, diventano il modo in cui la societ&agrave; nordamericana comincia a riflettere su se stessa. Fino a quel momento, secondo G., mancava in gran parte un ceto intellettuale nord-americano capace di dirigere il popolo: a suo avviso l'America era rimasta alla &laquo;fase economica-corporativa&raquo; (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 692). Altrove, per&ograve;, egli mostra un cauto ottimismo e definisce &laquo;osservazione acuta&raquo; e da sviluppare il giudizio dello studioso letterario G. A. Borgese secondo la quale il ceto intellettuale statunitense, sebbene minuscolo, occupava una &laquo;posizione storica come quella dell'Enciclopedia francese nel 700&raquo; (<a href='http://gramscisource.org/quaderno/8/nota/89' target='_blank' class='link-to-note'>Q 8, 89</a>, 993). &Egrave; comunque comprensibile che l'attesa &laquo;fioritura artistica&raquo;, caratteristica della &laquo;fase etico-politica&raquo; che trascende quella economica-corporativa, potesse venire solo in seguito al lavoro di costruzione della struttura, come di fatto accadde anche in casi analoghi in Europa (<a href='http://gramscisource.org/quaderno/15/nota/30' target='_blank' class='link-to-note'>Q 15, 30</a>, 1785; v. anche <a href='http://gramscisource.org/quaderno/15/nota/53' target='_blank' class='link-to-note'>Q 15, 53</a>, 1817). In questa evoluzione verso una fase etico-politica, G. sembra piuttosto scettico circa le possibilit&agrave; che i pragmatisti (James, Dewey ecc.) possano fornire una filosofia adeguata perch&eacute;, diversamente dalla pi&ugrave; mediata filosofia europea, quella americana era caratterizzata dall'&laquo;immediatezza del politicismo filosofico pragmatista&raquo; (<a href='http://gramscisource.org/quaderno/17/nota/22' target='_blank' class='link-to-note'>Q 17, 22</a>, 1925). Rispetto a un altro filosofo, l'hegeliano Josiah Royce, G. si chiede, vista la storia intellettuale nord-americana, se &laquo;il pensiero moderno&raquo; (cio&egrave; la filosofia della praxis) pu&ograve; &laquo;diffondersi in America, superando l'empirismo-pragmatismo, senza una fase hegeliana&raquo; (<a href='http://gramscisource.org/quaderno/1/nota/105' target='_blank' class='link-to-note'>Q 1, 105</a>, 97).</p></body></html>