<html><head><title>Gramsci Dictionary: Governati-governanti</title></head><body><p> &laquo;Primo elemento &egrave; che esistono davvero governati e governanti, dirigenti e diretti. Tutta la scienza e l'arte politica si basano su questo fatto primordiale, irriducibile (in certe condizioni generali)&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1752). Con queste parole G. apre sotto la rubrica Machiavelli. Elementi di politica quella che &egrave; la nota centrale nei Q per la definizione del rapporto tra governati e governanti. Questa distinzione &egrave; posta alla base sia della &laquo;scienza&raquo; che dell'&laquo;arte politica&raquo; e la sua formulazione contiene due affermazioni radicali: essa &egrave; riconosciuta come un problema politico che investe da sempre le relazioni tra gli uomini (&egrave; un &laquo;fatto primordiale&raquo;) ed &egrave; al tempo stesso un elemento imprescindibile per ogni teoria politica che voglia confrontarsi con il presente (&egrave; &laquo;irriducibile&raquo;). All'interno di queste coordinate, G. inizia a registrare i mutamenti che questo rapporto ha subito con l'avvento dei moderni Stati nazionali, sulla scia della &laquo;dottrina di Hegel sui partiti e le associazioni come trama &ldquo;privata&rdquo; dello Stato&raquo;: &laquo;governo col consenso dei governati, ma col consenso organizzato, non generico e vago quale si afferma nell'istante delle elezioni: lo Stato ha e domanda il consenso, ma anche &ldquo;educa&rdquo; questo consenso con le associazioni politiche e sindacali, che per&ograve; sono organismi privati, lasciati all'iniziativa privata della classe dirigente&raquo; (<a href='http://dl.gramsciproject.org/quaderno/1/nota/47' target='_blank' class='link-to-note'>Q 1, 47</a>, 56). Se nella &laquo;fase economica-corporativa&raquo; tipica della &laquo;borghesia comunale&raquo; (<a href='http://dl.gramsciproject.org/quaderno/6/nota/13' target='_blank' class='link-to-note'>Q 6, 13</a>, 695) il rapporto tra governanti e governati si incardinava su una fitta rete di interessi privati, dopo &laquo;le esperienze politiche della Rivoluzione francese&raquo; l'avvento del &laquo;costituzionalismo&raquo; (<a href='http://dl.gramsciproject.org/quaderno/1/nota/47' target='_blank' class='link-to-note'>Q 1, 47</a>, 56) pone le basi per &laquo;creare uno Stato &ldquo;col consenso dei governati&rdquo; e passibile di sviluppo&raquo; (<a href='http://dl.gramsciproject.org/quaderno/6/nota/13' target='_blank' class='link-to-note'>Q 6, 13</a>, 695). &Egrave; quindi una nuova forma dell'ordine politico e sociale che G. registra, sostenendo come &laquo;nello Stato antico e in quello medioevale, l'accentramento sia politico-territoriale, sia sociale (e l'uno non &egrave; poi che funzione dell'altro) era minimo. Lo Stato era, in un certo senso, un blocco meccanico di gruppi sociali e spesso di razze diverse [...]. Lo Stato moderno sostituisce al blocco meccanico dei gruppi sociali una loro subordinazione all'egemonia attiva del gruppo dirigente e dominante, quindi abolisce alcune autonomie, che per&ograve; rinascono in altra forma, come partiti, sindacati, associazioni di cultura&raquo; (<a href='http://dl.gramsciproject.org/quaderno/25/nota/4' target='_blank' class='link-to-note'>Q 25, 4</a>, 2287). Questo processo muta il rapporto tra governanti e governati, legandolo indissolubilmente al consenso di questi ultimi, sia dal lato delle forme organizzate come i &laquo;partiti, sindacati, associazioni di cultura&raquo; (<a href='http://dl.gramsciproject.org/quaderno/25/nota/4' target='_blank' class='link-to-note'>ibid.</a>) che da quello delle manifestazioni pi&ugrave; &ldquo;disgregate&rdquo;: &laquo;si d&agrave; il nome di &ldquo;psicologia&rdquo; ai fenomeni elementari di massa, non predeterminati, non organizzati, non diretti palesemente, i quali manifestano una frattura nell'unit&agrave; sociale tra governati e governanti. Attraverso queste &ldquo;pressioni psicologiche&rdquo; i governati esprimono la loro sfiducia nei dirigenti e domandano che siano mutate le persone e gli indirizzi dell'attivit&agrave; finanziaria e quindi economica&raquo; (<a href='http://dl.gramsciproject.org/quaderno/6/nota/90' target='_blank' class='link-to-note'>Q 6, 90</a>, 767). Per interpretare questo mutamento politico del rapporto governanti-governati G. instaura un corpo a corpo critico con le teorie di Croce sugli intellettuali e sul loro ruolo dirigente: &laquo;ci&ograve; che importa al Croce &egrave; che gli intellettuali non si abbassino al livello della massa, ma capiscano che altro &egrave; l'ideologia, strumento pratico per governare, e altro la filosofia e la religione che non deve essere prostituita nella coscienza degli stessi sacerdoti. Gli intellettuali devono essere governanti e non governati, costruttori di ideologie per governare gli altri&raquo; (<a href='http://dl.gramsciproject.org/quaderno/10a/nota/1' target='_blank' class='link-to-note'>Q 10 I, 1</a>, 1212). G. riconosce in questa presa di posizione crociana l'assunzione politica &laquo;irriducibile&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1752) del compito dirigente delle classi governanti: &laquo;il Croce quindi rappresenta la grande politica contro la piccola politica, il machiavellismo di Machiavelli contro il machiavellismo di Stenterello&raquo; (<a href='http://dl.gramsciproject.org/quaderno/10a/nota/1' target='_blank' class='link-to-note'>Q 10 I, 1</a>, 1212); allo stesso tempo, tuttavia, critica il carattere aleatorio che le ideologie assumono nello schema crociano: &laquo;le ideologie sono per i governati delle mere illusioni, un inganno subito, mentre sono per i governanti un inganno voluto e consapevole. Per la filosofia della praxis le ideologie sono tutt'altro che arbitrarie; esse sono fatti storici reali, che occorre combattere e svelare nella loro natura di strumenti di dominio non per ragioni di moralit&agrave; ecc. ma proprio per ragioni di lotta politica&raquo; (<a href='http://dl.gramsciproject.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1319). Il terreno di scontro ideologico su cui si combatte la lotta egemonica e su cui si ridefinisce il rapporto tra governanti e governati non ha quindi per G. alcuna valenza &ldquo;morale&rdquo;, non partecipa di alcuna mistica del disvelamento, ma fornisce piuttosto le coordinate necessarie per una politica in grado di &laquo;rendere intellettualmente indipendenti i governati dai governanti, per distruggere un'egemonia e crearne un'altra, come momento necessario del rovesciamento della praxis&raquo; (<a href='http://dl.gramsciproject.org/quaderno/10b/nota/41%20XII' target='_blank' class='link-to-note'>ibid.</a>). Ritorniamo in questo caso alla nota che sancisce l'irriducibilit&agrave; della distinzione tra governanti e governati, raccogliendo quell'avvertenza finale che G. mette tra parentesi: &laquo;(in certe condizioni generali)&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1752). Cos&igrave; G. formula il suo problema: &laquo;nel formare i dirigenti &egrave; fondamentale la premessa: si vuole che ci siano sempre governati e governanti oppure si vogliono creare le condizioni in cui la necessit&agrave; dell'esistenza di questa divisione sparisca?&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ibid.</a>). Questa domanda sancisce il punto di distacco della teoria gramsciana sia dai teorici della scienza politica italiana, dell'&laquo;elitismo&raquo; (Mosca, Michels, Pareto), che comunque hanno molto contribuito al ragionamento gramsciano, sia dalla posizione di Croce sugli intellettuali come ceto dirigente. G. pone invece le basi per una scienza politica realista che parta dal fatto della divisione governanti-governati, ma che si ponga anche il problema del suo superamento attraverso la costruzione di un diverso rapporto tra essi: &laquo;se il rapporto tra intellettuali e popolo-massa, tra dirigenti e diretti, tra governanti e governati, &egrave; dato da una adesione organica in cui il sentimento passione diventa comprensione e quindi sapere (non meccanicamente, ma in modo vivente), allora solo il rapporto &egrave; di rappresentanza, e avviene lo scambio di elementi individuali tra governati e governanti, tra diretti e dirigenti, cio&egrave; si realizza la vita d'insieme che sola &egrave; la forza sociale, si crea il &ldquo;blocco storico&rdquo;&raquo; (<a href='http://dl.gramsciproject.org/quaderno/4/nota/33' target='_blank' class='link-to-note'>Q 4, 33</a>, 452). &Egrave; questo il tipo di rapporto che contraddistingue la &laquo;tendenza democratica&raquo;, proprio perch&eacute; il significato pi&ugrave; profondo della &laquo;&ldquo;democrazia politica&rdquo;&raquo; &egrave; quello di &laquo;far coincidere governanti e governati&raquo; (<a href='http://dl.gramsciproject.org/quaderno/4/nota/55' target='_blank' class='link-to-note'>Q 4, 55</a>, 501). A questa formulazione cos&igrave; drastica G. aggiunge in seconda stesura una precisazione di non poco conto: &laquo;far coincidere governanti e governati (nel senso del governo col consenso dei governati)&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1547-8). Il legame che dovrebbe sussistere tra governanti e governati, che G. descrive come &laquo;pedagogico&raquo; (<a href='http://dl.gramsciproject.org/quaderno/10b/nota/44' target='_blank' class='link-to-note'>Q 10 II, 44</a>, 1331), &laquo;di &ldquo;egemonia&rdquo;&raquo; (<a href='http://dl.gramsciproject.org/quaderno/10b/nota/44' target='_blank' class='link-to-note'>ibid.</a>), non &egrave; comunque un legame scontato, deve invece essere &ldquo;messo in forma&rdquo; da una specifica &laquo;disciplina&raquo;, intendendo &laquo;con questa parola un rapporto continuato e permanente tra governanti e governati che realizza una volont&agrave; collettiva&raquo;. Non come &laquo;passivo e supino accoglimento di ordini, come meccanica esecuzione di una consegna [...] ma come una consapevole e lucida assimilazione della direttiva da realizzare&raquo; (<a href='http://dl.gramsciproject.org/quaderno/14/nota/48' target='_blank' class='link-to-note'>Q 14, 48</a>, 1706). Sia in questa nota che nella precisazione aggiunta in <a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a> si pu&ograve; notare quell'analisi disincantata dei meccanismi sociali che permette a G. di non cullarsi in soluzioni astratte e verbali; l'ambivalenza del problema politico della divisione governanti-governati rimane invece ben presente: &laquo;occorre tener chiaro tuttavia che la divisione di governati e governanti, seppure in ultima analisi risalga a una divisione di gruppi sociali, tuttavia esiste, date le cose cos&igrave; come sono, anche nel seno dello stesso gruppo, anche socialmente omogeneo; in un certo senso si pu&ograve; dire che essa divisione &egrave; una creazione della divisione del lavoro, &egrave; un fatto tecnico&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1752). &Egrave; nell'irriducibilit&agrave; tecnica di questa divisione, nelle condizioni dello Stato moderno, che G. coglie le novit&agrave; del presente, ed &egrave; nella composizione politica di questa divisione tecnica che trova il significato della sua scienza politica: &laquo;posto il principio che esistono diretti e dirigenti, governati e governanti, &egrave; vero che i partiti sono finora il modo pi&ugrave; adeguato per elaborare i dirigenti e la capacit&agrave; di direzione&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ivi</a>, 1753). L'analisi della divisione governanti-governati sfocia cos&igrave; nella teoria gramsciana del partito come &laquo;moderno Principe&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 951).</p></body></html>