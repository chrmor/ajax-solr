<html><head><title>Gramsci Dictionary: Storia etico-politica</title></head><body><p> In un breve paragrafo del Q 7 &egrave; possibile registrare il primo approccio di G. alla concezione crociana della storia etico-politica, che costituir&agrave; un costante, fondamentale terreno di confronto critico con l'intero sistema di Croce e con la sua efficacia egemonica. Qui G. si attiene a una precisa, ancorch&eacute; sintetica, descrizione degli aspetti essenziali di quella concezione: egli osserva che l'avvicinamento delle due espressioni (etica e politica) &egrave; &laquo;l'espressione esatta delle esigenze in cui si muove la storiografia del Croce&raquo;, nel senso che la storia etica costituisce &laquo;l'aspetto della storia correlativo alla &ldquo;societ&agrave; civile&rdquo;, all'egemonia&raquo;, mentre la storia politica costituisce &laquo;l'aspetto della storia corrispondente all'iniziativa statale-governativa&raquo; (<a href='http://dl.gramsciproject.org/quaderno/7/nota/9' target='_blank' class='link-to-note'>Q 7, 9</a>, 858). Quando c'&egrave; contrasto &ndash; continua G. &ndash; tra &laquo;egemonia&raquo; e &laquo;governo-statale&raquo;, allora si verifica una &laquo;crisi della societ&agrave;&raquo;. Avendo presente un passo del volume crociano Cultura e vita morale, il pensatore sardo osserva che Croce giunge ad affermare che &laquo;il vero &ldquo;Stato&rdquo;, cio&egrave; la forza direttiva dell'impulso storico occorre talvolta cercarlo non l&agrave; dove si crederebbe, nello Stato giuridicamente inteso, ma spesso nelle forze &ldquo;private&rdquo; e talvolta nei cosiddetti &ldquo;rivoluzionari&rdquo;&raquo; (<a href='http://dl.gramsciproject.org/quaderno/7/nota/9' target='_blank' class='link-to-note'>ibid.</a>). Ma nel Q 8, dopo aver definito Croce &laquo;leader delle tendenze revisionistiche&raquo;, &laquo;ispiratore del Bernstein e del Sorel&raquo; (<a href='http://dl.gramsciproject.org/quaderno/8/nota/225' target='_blank' class='link-to-note'>Q 8, 225</a>, 1082), G. dichiara necessaria la critica dell'opera crociana La storia d'Europa in quanto &laquo;paradigma per la cultura mondiale di storia etico-politica&raquo; (<a href='http://dl.gramsciproject.org/quaderno/8/nota/236' target='_blank' class='link-to-note'>Q 8, 236</a>, 1088). A tal fine, egli segnala subito quella che chiama &laquo;la &ldquo;gherminella&rdquo; fondamentale del Croce&raquo;, consistente nel fatto che il filosofo abruzzese inizia la sua storia dopo la caduta di Napoleone: ma &ndash; si chiede G. &ndash; pu&ograve; esistere un secolo XIX senza la Rivoluzione francese e le guerre napoleoniche? Alla luce di ci&ograve;, l'autore dei Q giunge ad affermare con decisione che il libro di Croce si pu&ograve; considerare un vero e proprio &laquo;&ldquo;trattato di rivoluzioni passive&rdquo; [...], che non possono giustificarsi e comprendersi senza la rivoluzione francese, che &egrave; stata un evento europeo e mondiale&raquo; (<a href='http://dl.gramsciproject.org/quaderno/8/nota/236' target='_blank' class='link-to-note'>ibid.</a>). Subito dopo, in questo medesimo paragrafo fatto pi&ugrave; di spunti che di approfondimenti, G. si chiede se questo tipo di trattazione della storia europea dell'Ottocento, in cui si celebrano i fasti della &ldquo;religione della libert&agrave;&rdquo;, non abbia un riferimento attuale, se cio&egrave; un &laquo;nuovo &ldquo;liberalismo&rdquo;&raquo;, nelle condizioni attuali, non sarebbe poi precisamente il &laquo;&ldquo;fascismo&rdquo;&raquo; (<a href='http://dl.gramsciproject.org/quaderno/8/nota/236' target='_blank' class='link-to-note'>ivi</a>, 1088-9), e se il fascismo non costituisca una forma di rivoluzione passiva, propria del Novecento, cos&igrave; come il liberalismo lo &egrave; stato dell'Ottocento. In <a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a> si possono cogliere (sin dal titolo, Punti per un saggio su Croce. Storia etico-politica o storia speculativa?) cenni importanti di quella critica sistematica, organica e capillare del sistema crociano pienamente presente del Q 10. G. vi afferma decisamente che, a ben guardare, la storia a cui in concreto d&agrave; vita Croce non &egrave; neanche propriamente storia etico-politica, bens&igrave; &laquo;storia speculativa&raquo;, un ritorno, &laquo;sia pure in forme letterarie rese pi&ugrave; accorte e meno ingenue dallo sviluppo dell'attivit&agrave; critica, a forme gi&agrave; verificatesi nel passato e cadute in discredito come vuote e retoriche&raquo; (<a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>, 1091). Nel Q 10 il pensatore sardo torna sulla Storia d'Europa di Croce, &laquo;vista come &ldquo;rivoluzione passiva&rdquo;&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1209), e torna a chiedersi se si pu&ograve; fare una storia d'Europa dell'Ottocento &laquo;senza trattare organicamente della Rivoluzione francese e delle guerre napoleoniche&raquo;, come pure se si pu&ograve; fare una storia d'Italia &laquo;nel tempo moderno senza la lotta del Risorgimento&raquo;. Egli osserva che in entrambi i casi Croce, &laquo;per ragioni estrinseche e tendenziose [...] prescinde dal momento della lotta&raquo;, in cui la cosiddetta struttura &laquo;viene elaborata e modificata&raquo;, e &laquo;placidamente assume come storia il momento dell'espansione culturale o etico-politico&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>ibid.</a>). Qui si delineano alcuni momenti essenziali di quel programma teorico-politico di critica organica del sistema egemonico crociano a cui G. d&agrave; il nome di &ldquo;Anti-Croce&rdquo;. Poco pi&ugrave; avanti, nello stesso Q 10, G. pone quello che a lui appare il problema decisivo: se il marxismo, &laquo;la filosofia della praxis&raquo;, escluda la storia etico-politica, se cio&egrave; &laquo;non riconosca la realt&agrave; di un momento dell'egemonia&raquo;, e dunque, in sostanza, &laquo;non dia importanza alla direzione culturale e morale e giudichi realmente come &ldquo;apparenze&rdquo; i fatti di superstruttura&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1224). L'autore dei Q afferma che non solo il marxismo non esclude la storia etico-politica, ma che anzi, nella fase &laquo;pi&ugrave; recente del suo sviluppo&raquo;, &egrave; esso a rivendicare il &laquo;momento dell'egemonia come essenziale nella sua concezione statale e nella &ldquo;valorizzazione&rdquo; del fatto culturale, dell'attivit&agrave; culturale, di un fronte culturale come necessario accanto a quelli meramente economici e meramente politici&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>ibid.</a>). Il che vuol dire che la filosofia della praxis, se pure critica fermamente come indebita, astratta e arbitraria la riduzione della storia a sola storia etico-politica, tuttavia non la esclude affatto, sicch&eacute; l'opposizione tra la filosofia della praxis e il crocianesimo &egrave; da ricercare &laquo;nel carattere speculativo&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>ibid.</a>) di quest'ultimo. In altre parole, la storia etico-politica, crocianamente intesa, &egrave; storia dei valori dominanti, &egrave; storia della funzione di ricomposizione esercitata dalle classi dirigenti, concepita come una costante nel tempo, &egrave; individuazione dei momenti &ldquo;catartici&rdquo;, egemonici, assunti di per s&eacute;, &ldquo;liberati&rdquo; dalla storia. G. disvela criticamente gli assi portanti di questo idealismo, indicandone il carattere di moderna, organica teoria della rivoluzione passiva e proponendo invece la conoscenza storica come conoscenza critica dei processi di formazione dell'egemonia, sulla base di uno &ldquo;storicismo assoluto&rdquo; implicante la duplice lotta contro lo storicismo &ldquo;speculativo&rdquo; e contro ogni forma di economicismo (&laquo;lo storicismo idealistico crociano rimane ancora nella fase teologico-speculativa&raquo;: <a href='http://dl.gramsciproject.org/quaderno/10a/nota/8' target='_blank' class='link-to-note'>Q 10 I, 8</a>, 1226). G., richiamando implicitamente la riduzione crociana del marxismo a mero economicismo e a mero canone empirico di interpretazione storiografica, afferma con intonazione sarcastica che per il marxismo, invece, &egrave; proprio la concezione crociana della storia etico-politica, &laquo;in quanto indipendente da ogni concezione realistica&raquo;, che &laquo;pu&ograve; essere assunta come un &ldquo;canone empirico&rdquo; di ricerca storica da tener sempre presente&raquo;, se si intende fare &laquo;storia integrale e non storia parziale ed estrinseca (storia delle forze economiche come tali ecc.)&raquo; (<a href='http://dl.gramsciproject.org/quaderno/10a/nota/12' target='_blank' class='link-to-note'>Q 10 I, 12</a>, 1235). Fondamentale, infine, &egrave; la lettera alla cognata Tania in cui G. spiega con lucida tensione &ldquo;pedagogica&rdquo;, il suo &ldquo;Anti-Croce&rdquo;, da un lato ribadendo alla cognata che tutto il lavoro storiografico di Croce negli ultimi vent'anni &egrave; stato rivolto a &laquo;elaborare una teoria della storia come storia etico-politica in contrapposizione alla storia economico-giuridica che rappresentava la teoria derivata dal materialismo storico dopo il processo revisionistico che esso aveva subito per opera del Croce stesso&raquo;, dall'altro affermando che, a ben guardare, quella di Croce, piuttosto che storia etico-politica, &egrave; &laquo;storia &ldquo;speculativa&rdquo; o &ldquo;filosofia&rdquo;&raquo; e che proprio in questo suo carattere consiste &laquo;la sua opposizione al materialismo storico&raquo; (LC 573, 9 maggio 1932).</p></body></html>