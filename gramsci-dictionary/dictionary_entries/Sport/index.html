<html><head><title>Gramsci Dictionary: Sport</title></head><body><p> L'interesse per lo sport &egrave; moderatamente presente in G. gi&agrave; negli anni torinesi. Lo scritto pi&ugrave; importante in questo ambito &egrave; un Sotto la Mole dell'agosto 1918 (NM 265-6), dedicato a due tra i passatempi preferiti dagli italiani, Il foot-ball e lo scopone. Le simpatie gramsciane vanno allo sport proveniente dall'Inghilterra, elevato a metafora della societ&agrave; liberale, &laquo;individualistica&raquo; (il che suona strano per un gioco di squadra come pochi), in cui &laquo;si esercita l'iniziativa&raquo;, ma &laquo;definita dalla legge&raquo;, dove &egrave; il &ldquo;merito&rdquo; a determinare le gerarchie. Questo giovane G., il cui ribellismo ha ancora una forte curvatura liberale, in reazione all'asfissiante blocco di interessi che il protezionismo e lo Stato giolittiano tutelavano a scapito del Mezzogiorno, vedeva nella liberale Inghilterra un modello pi&ugrave; avanzato di societ&agrave; e nel calcio l'esaltazione un po' vitalistica di forze che non cercano di vincere con l'imbroglio e la corruzione, metodi tipici (non solo per G.) del sistema di potere giolittiano, simboleggiato dallo scopone, caratterizzato da trucchi, imbrogli e violenze (pi&ugrave; tardi, nel confino di Ustica, grazie all'influenza di Bordiga, G. riabiliter&agrave; lo &ldquo;scopone scientifico&rdquo;, che giocher&agrave; con l'amico-avversario: LC 39, a Julca, 15 gennaio 1927). Negli scritti precarcerari due altri riferimenti allo sport, entrambi del 1921: un criptico accenno al ciclista Girardengo in un articolo del 13 maggio (Fascismo giornalistico, in SF 158) e un riferimento, il 6 settembre, al Gran premio automobilistico d'Italia, che aveva visto la sconfitta della FIAT, letta come segno di decadenza dell'industria torinese (La sconfitta della FIAT, in SF 322-4): due esempi non solo di una generica attenzione ai fatti della cronaca sportiva (che pure c'&egrave;), ma anche della capacit&agrave; gramsciana di sintonizzarsi sulla lunghezza d'onda delle grandi passioni popolari. Nel primo periodo dopo l'arresto sappiamo che G. non disdegnava la stampa sportiva: &laquo;Ho letto sempre, o quasi, riviste illustrate e giornali sportivi&raquo; (LC 10, a Tatiana, 9 dicembre 1926); &laquo;Non mi &egrave; stato possibile avere qualcosa da leggere, neanche la &ldquo;Gazzetta dello Sport&rdquo;&raquo; (LC 14, a Tania, 19 dicembre 1926). Il quotidiano sportivo milanese &egrave; presente pure nei Q, fin da Q 1, in una nota nella quale ci si interroga sui giornali italiani e sui loro lettori: in carcere a Milano &laquo;un certo numero, anche di politici, leggeva piuttosto la &ldquo;Gazzetta dello Sport&rdquo;; tra 2500 inquisiti, si vendevano al massimo 80 copie del &ldquo;Sole&rdquo;; pi&ugrave; letti la &ldquo;Gazzetta dello Sport&rdquo;, la &ldquo;Domenica del Corriere&rdquo;, il &ldquo;Corriere dei Piccoli&rdquo;&raquo; (<a href='http://dl.gramsciproject.org/quaderno/1/nota/122' target='_blank' class='link-to-note'>Q 1, 122</a>, 113). La stessa osservazione sar&agrave; ripetuta in <a href='http://dl.gramsciproject.org/quaderno/16/nota/21' target='_blank' class='link-to-note'>Q 16, 21</a>, 1890, con una significativa variante: &laquo;la maggioranza dei detenuti, anche politici, leggeva &ldquo;La Gazzetta dello Sport&rdquo;&raquo;. L'attenzione al giornalismo comprende il giornalismo sportivo: in <a href='http://dl.gramsciproject.org/quaderno/4/nota/89' target='_blank' class='link-to-note'>Q 4, 89</a>, 530 G. ipotizza l'&laquo;esame di tutta la stampa periodica, di ogni specie&raquo;, anche &laquo;quella sportiva&raquo; (ripreso in <a href='http://dl.gramsciproject.org/quaderno/16/nota/4' target='_blank' class='link-to-note'>Q 16, 4</a>, 1846, senza variazioni di rilievo). In una nota sulla Storia del giornalismo italiano, ragionando sui supplementi giornalistici, si ricorda accanto a quelli letterari, economici e agricoli il &laquo;supplemento sportivo&raquo; (<a href='http://dl.gramsciproject.org/quaderno/6/nota/58' target='_blank' class='link-to-note'>Q 6, 58</a>, 727). E richiamando l'attenzione sulla funzione di partito esercitata da alcuni organi di stampa, G. non solo ricorda il &ldquo;Times&rdquo; e il &ldquo;Corriere della Sera&rdquo;, ma invita a non dimenticare &laquo;perfino [la, ndr] stampa sportiva&raquo; (<a href='http://dl.gramsciproject.org/quaderno/17/nota/37' target='_blank' class='link-to-note'>Q 17, 37</a>, 1939). Questa attenzione per la stampa sportiva si spiega come capacit&agrave; di indagare e ricostruire il concreto mondo ideologico e culturale in cui ogni essere umano &egrave; immerso. In una nota intitolata Gli intellettuali. Organizzazione della vita culturale G. passa senza soluzione di continuit&agrave; dalla Societ&agrave; italiana per il progresso della scienza al Touring Club e quindi alla &laquo;connessione del turismo con le societ&agrave; sportive, con l'alpinismo, canottaggio, ecc., escursionismo in genere&raquo; (<a href='http://dl.gramsciproject.org/quaderno/8/nota/188' target='_blank' class='link-to-note'>Q 8, 188</a>, 1055). &Egrave; per questa concezione &ldquo;larga&rdquo; della cultura che nel Q 21, dedicato ai Problemi della cultura nazionale italiana, egli prender&agrave; in esame il romanzo poliziesco e il romanzo d'appendice, discutendo le spiegazioni del loro successo da pi&ugrave; parti avanzate in termini di tentativi di evasione dall'organizzazione sociale esistente, ipotizzando che queste possano valere &laquo;anche a spiegare il tifo sportivo&raquo;, ma aggiungendo subito dopo: &laquo;ci&ograve; spiega troppo e quindi nulla&raquo; (<a href='http://dl.gramsciproject.org/quaderno/21/nota/13' target='_blank' class='link-to-note'>Q 21, 13</a>, 2133). Di tifo G. parla anche nell'ambito di una nota sull'&laquo;apoliticismo del popolo italiano&raquo;. Riflettendo su campanilismo e localismo, annota che, venuta a mancare l'attivit&agrave; dei partiti popolari, &laquo;i campanilismi sono rinati, per esempio attraverso lo sport e le gare sportive, in forme spesso selvagge e sanguinose. Accanto al tifo sportivo, c'&egrave; il &ldquo;tifo campanilistico&rdquo; sportivo&raquo; (<a href='http://dl.gramsciproject.org/quaderno/9/nota/36' target='_blank' class='link-to-note'>Q 9, 36</a>, 1117). Vi &egrave; una contrapposizione implicita tra vita politica e tifo sportivo, anche se a ben vedere si distingue fra tifo sportivo e &laquo;&ldquo;tifo campanilistico&rdquo;&raquo;. La scarsa considerazione che G. ha del tifoso (preferisce il &ldquo;praticante&rdquo;, chi partecipa in prima persona e non passivamente) trova applicazione anche nel discorso sulla concezione della politica e della democrazia: &laquo;L'interesse del pubblico viene sviato: da parte in causa, il pubblico diventa mero spettatore di una lotta di gladiatori, che si aspetta i bei colpi, in s&eacute; e per s&eacute;: la politica, la letteratura, la scienza vengono degradate a gioco sportivo&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>Q 8, 71</a>, 982). Poich&eacute; lo sport non aveva suscitato (n&eacute; poteva farlo) quel concetto di gioco leale ingenuamente auspicato nell'articolo del 1918, e &laquo;una mentalit&agrave; sportiva [aveva, ndr] fatto della libert&agrave; un pallone con cui giocare a football&raquo; (<a href='http://dl.gramsciproject.org/quaderno/10b/nota/51' target='_blank' class='link-to-note'>Q 10 II, 51</a>, 1341), G. &ndash; combattente sconfitto, anche se non pentito &ndash; si sentiva anch'egli &laquo;una palla di football che dei piedi anonimi possono lanciare da una parte all'altra d'Italia&raquo;, aggiungendo ingiustamente, rivolto alla cognata: &laquo;non ti preoccupi di dare, al caso, il tuo colpo di piede alla palla&raquo; (LC 618, a Tania, 19 settembre 1932). Non &egrave; solo un dato di biografia: G. &egrave; teoricamente consapevole dei limiti di una visione della storia come sport. Polemizzando contro il riformismo di Croce, che pretende di stabilire a priori quali debbano essere i limiti della dialettica politico-sociale (le &ldquo;regole del gioco&rdquo;), scrive: &laquo;concepire lo svolgimento storico come un gioco sportivo col suo arbitro e le sue norme prestabilite da rispettare lealmente, &egrave; una forma di storia a disegno [...] &egrave; un'ideologia che tende a snervare l'antitesi, a spezzettarla in una lunga serie di momenti, cio&egrave; a ridurre la dialettica a un processo di evoluzione riformistica rivoluzione-restaurazione&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>Q 10 II, 41.XVI</a>, 1328). Il che riporta a un'immagine pugilistica di G., sempre sulla dialettica (e sul riformismo): &laquo;Nella storia reale l'antitesi tende a distruggere la tesi, la sintesi sar&agrave; un superamento, ma senza che si possa a priori stabilire ci&ograve; che della tesi sar&agrave; conservato nella sintesi, senza che si possa a priori misurare i colpi come in un ring convenzionalmente regolato&raquo; (<a href='http://dl.gramsciproject.org/quaderno/10a/nota/6' target='_blank' class='link-to-note'>Q 10 I, 6</a>, 1221). Lo sport, dunque, va anche bene per fornire immagini e metafore (&laquo;piace poter prendere per il bavero un uomo come Rostignac e servirsene da palla per un gioco solitario del calcio&raquo;: <a href='http://dl.gramsciproject.org/quaderno/4/nota/90' target='_blank' class='link-to-note'>Q 4, 90</a>, 530; &laquo;Papini &egrave; il polemista puro, il boxer di professione della parola qualsiasi&raquo;: <a href='http://dl.gramsciproject.org/quaderno/17/nota/13' target='_blank' class='link-to-note'>Q 17, 13</a>, 1918; &laquo;&egrave; un principio etico universalmente riconosciuto che non si danno colpi proibiti ai caduti pena la squalifica&raquo;: LC 384, a Tatiana, 13 gennaio 1931). Ma nella realt&agrave; politico-sociale G. trova illusorio volerne mutuare regole e metodi, non accetta che &laquo;la politica, la letteratura, la scienza&raquo; vengano &laquo;degradate a gioco sportivo&raquo; (<a href='http://dl.gramsciproject.org/quaderno/8/nota/71' target='_blank' class='link-to-note'>Q 8, 71</a>, 982). Infine, la palla come gioco puro pensato (invano) per il piccolo figlio lontano. Nel 1927 aveva scritto a Tania: &laquo;Ho fabbricato in questi giorni una palla di cartapesta, che sta finendo di asciugare; penso che sar&agrave; impossibile di inviartela per Delio; d'altronde non sono ancora riuscito a pensare al modo di verniciarla e senza vernice si disfarrebbe facilmente per l'umidit&agrave;&raquo; (LC 55, 19 marzo 1927).</p></body></html>