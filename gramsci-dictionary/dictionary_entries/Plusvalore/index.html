<html><head><title>Gramsci Dictionary: Plusvalore</title></head><body><p> Per Marx, valore e plusvalore sono dati e determinati dal tempo di lavoro necessario, non dal contenzioso tra capitalisti e operai per la distribuzione del surplus, come sosterr&agrave; Sraffa, il grande economista amico di G. In uno scritto giovanile di G. (Una forma di plusvalore, 2 marzo 1916, in CT 169-70) non &egrave; posto in primo piano il plusvalore come pluslavoro di un salariato. Vi si accenna, infatti, al &laquo;plusvalore da migliorie apportate a un locale dall'inquilino&raquo; e, a commento, si aggiunge che quel caso offre uno &laquo;spunto per approvare la teoria marxiana sul plusvalore da lavoro&raquo;. In <a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2141, del 1934, l'accento batte sull'&laquo;esercito di parassiti&raquo; che perdura in Europa, a paragone della pi&ugrave; moderna struttura sociale degli Stati Uniti: &laquo;l'Europa vorrebbe [...] tutti i benefizi che il fordismo produce nel potere di concorrenza, pur mantenendo il suo esercito di parassiti che, divorando masse ingenti di plusvalore, aggravano i costi iniziali e deprimono il potere di concorrenza sul mercato internazionale&raquo;. L'argomento &egrave; ripreso per lamentare la ancor pi&ugrave; arretrata situazione italiana, ossia &laquo;gli elementi semifeudali e parassitari della societ&agrave; che prelevano una troppo grossa taglia sul plusvalore, contro [...] uno sviluppo della produzione a costi decrescenti che permetta, oltre a una maggior massa di plusvalore, pi&ugrave; alti salari [...]. Si dovrebbe avere cos&igrave; un ritmo pi&ugrave; accelerato di accumulazione di capitali nel seno stesso dell'azienda e non attraverso l'intermediario dei &ldquo;produttori di risparmio&rdquo; che in realt&agrave; sono divoratori di plusvalore&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2155). Un riferimento indiretto &egrave; in <a href='http://gramscisource.org/quaderno/7/nota/18' target='_blank' class='link-to-note'>Q 7, 18</a>, 868: &laquo;Nell'economia il centro unitario &egrave; il valore, ossia il rapporto tra il lavoratore e le forze industriali di produzione (i negatori della teoria del valore cadono nel crasso materialismo volgare ponendo le macchine in s&eacute; &ndash; come capitale costante o tecnico &ndash; come produttrici di valore all'infuori dell'uomo che le conduce)&raquo;.</p></body></html>