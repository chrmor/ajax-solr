<html><head><title>Gramsci Dictionary: Gentile, Giovanni</title></head><body><p> La posizione di G. nei Q e nelle LC nei confronti dell'idealismo gentiliano &egrave; sostanzialmente critica: egli mantiene viva l'idea che, in generale, la filosofia di Gentile &egrave; linguisticamente e concettualmente distante dal senso comune. Questa critica ricorre con frequenza nei Q ed &egrave; ben sintetizzata dalle seguenti parole di G., secondo le quali la filosofia gentiliana &laquo;&egrave; tutta contraria al senso comune, sia che si intenda per esso la filosofia ingenua del popolo, che aborre da ogni forma di idealismo soggettivistico, sia che si intenda come buon senso, come atteggiamento di sprezzo per le astruserie, le macchinosit&agrave;, le oscurit&agrave; di certe espressioni scientifiche e filosofiche&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1399; G. volge questa obiezione di ordine generale, che sviluppa in molti passaggi, sia a Gentile sia all'attualismo di alcuni gentiliani). Eppure la prima citazione di Gentile nei Q, citazione che coinvolge, come spesso accade, anche Croce, rappresenta una menzione di merito e concerne l'idea di universit&agrave;. Secondo G. le universit&agrave; italiane non sono, come accade in altri paesi, &ldquo;regolatrici&rdquo; della vita culturale; sostanzialmente esse rimangono chiuse in se stesse e non esercitano alcun influsso sulle dinamiche culturali e sociali del paese. G. indica il motivo di questa mancanza nel rapporto, troppo distante o a volte di carattere personale e privato, tra docenti e studenti. Gentile e Croce, invece, hanno il merito di aver costituito un centro di riferimento fondamentale per la vita culturale nazionale; &laquo;tra l'altro essi lottavano anche contro l'insufficienza della vita universitaria e la mediocrit&agrave; scientifica e pedagogica (talvolta anche morale) degli insegnanti ufficiali&raquo; (<a href='http://gramscisource.org/quaderno/1/nota/15' target='_blank' class='link-to-note'>Q 1, 15</a>, 13). Come poco sopra affermato, Gentile &egrave; spesso citato insieme a Croce (in <a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1234 G. sostiene che la filosofia crociana non pu&ograve; essere esaminata se non in relazione a quella di Gentile, anche se in molteplici passaggi afferma che il pensiero gentiliano si fonda e si appoggia su quello crociano, sebbene ne radicalizzi, in maniera negativa, le posizioni: <a href='http://gramscisource.org/quaderno/29/nota/6' target='_blank' class='link-to-note'>Q 29, 6</a>, 2348): Croce e Gentile finiscono addirittura per costituire due modelli di lettura per individuare la differenza del rapporto tra citt&agrave; e campagna, tra il Nord e il Sud dell'Italia. Cos&igrave; se Croce e Giustino Fortunato sono a capo del movimento che si contrappone alla corrente culturale del futurismo che proviene dal Nord, la Sicilia si discosta da questa critica perch&eacute; con Crispi, Pirandello e con l'attualismo gentiliano &egrave; pi&ugrave; vicina allo stesso movimento futurista: infatti, osserva G., &laquo;Gentile ed il suo idealismo attuale sono anch'essi pi&ugrave; vicini al movimento futurista, inteso in senso largo, come opposizione al classicismo tradizionale, come forma di un &ldquo;romanticismo&rdquo; contemporaneo&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35). L'interpretazione gramsciana della divisione culturale italiana &egrave; stabilita in relazione alla concezione materialistica della storia: mentre nel Sud domina ancora il tipo di intellettuale &ldquo;curiale&rdquo;, &laquo;che pone a contatto la massa contadina con quella dei proprietari fondiari e con l'apparato statale&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>), nel Nord prevale &laquo;il tipo del &ldquo;tecnico&rdquo; d'officina che serve di collegamento tra la massa operaia e la classe capitalistica&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>). G. comunque commenta in numerosi passaggi la filosofia di Gentile, verso la quale &egrave; spesso non solo teoricamente critico, ma della quale diffida anche da un punto di vista politico: cos&igrave; ad esempio in <a href='http://gramscisource.org/quaderno/1/nota/87' target='_blank' class='link-to-note'>Q 1, 87</a>, 88, commentando un articolo di Gentile del 1928 nel quale veniva ribadita con decisione l'identit&agrave; di filosofia e azione, G. non esita a definire il pensiero gentiliano una &laquo;camuffatura sofistica della &ldquo;filosofia politica&rdquo; pi&ugrave; nota col nome di opportunismo ed empirismo&raquo; (<a href='http://gramscisource.org/quaderno/1/nota/87' target='_blank' class='link-to-note'>ibid.</a>). G. infatti, riprendendo ironicamente la formula gentiliana &laquo;della filosofia che non si enunzia in formule, ma si afferma nell'azione&raquo;, prosegue questa obiezione anche contrapponendo americanismo, in quanto formula filosofica dell'azione reale, e &laquo;gladiatorismo gaglioffo che si autoproclama azione e modifica solo il vocabolario non le cose, il gesto esterno non l'uomo interiore&raquo; (<a href='http://gramscisource.org/quaderno/1/nota/92' target='_blank' class='link-to-note'>Q 1, 92</a>, 91). Pare chiaro, in virt&ugrave; anche di quanto poco sopra affermato, che in questo passaggio G. stia identificando il &laquo;gladiatorismo gaglioffo&raquo; (<a href='http://gramscisource.org/quaderno/1/nota/92' target='_blank' class='link-to-note'>ibid.</a>) con la teoria dell'atto gentiliano. In pi&ugrave; passaggi G. d'altronde caratterizza l'idealismo di Gentile e il suo linguaggio come opportunismo politico e ideologico (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1400). Importante &egrave; anche l'obiezione che G. muove all'attualismo gentiliano in ambito pedagogico. Secondo G., che pare identificare in maniera non del tutto legittima teoria dell'atto puro e spontaneismo comportamentale, l'avanzamento degli studi pedagogici sarebbe stato impedito dalla formazione &laquo;di una specie di chiesa&raquo;, le cui basi teoriche sono rintracciabili nelle dottrine di Gentile e di Lombardo-Radice, dottrine che hanno portato a un'involuzione della scienza educativa: &laquo;La &ldquo;spontaneit&agrave;&rdquo; &egrave; una di queste involuzioni: si immagina quasi che nel bambino il cervello sia come un gomitolo che il maestro aiuta a sgomitolare. In realt&agrave; ogni generazione educa la nuova generazione, cio&egrave; la forma, e l'educazione &egrave; una lotta contro gli istinti legati alle funzioni biologiche elementari, una lotta contro la natura, per dominarla e creare l'uomo &ldquo;attuale&rdquo; alla sua epoca&raquo; (<a href='http://gramscisource.org/quaderno/1/nota/123' target='_blank' class='link-to-note'>Q 1, 123</a>, 114). G. invece sottolinea in ambito pedagogico l'importanza della formazione, dell'acquisizione del linguaggio, del contatto del fanciullo sia con la societ&agrave; umana sia con la societas rerum. Proprio alla luce dell'innegabile influenza di tutte queste componenti sullo sviluppo cognitivo e culturale del fanciullo diviene difficile e problematico argomentare e ammettere il concetto di &ldquo;spontaneit&agrave;&rdquo; in ambito pedagogico. Anche in questa critica mossa alla pedagogia di stampo gentiliano, che in fondo &egrave; conseguente con l'opinione che egli ha di tutto l'idealismo di Gentile, G. palesa la sua interpretazione marxista-storicista dell'educazione, che viene letta alla luce della teoria della prassi: sono teoria e pratica insieme, formazione, esperienza, societ&agrave; e storia, a condurre il bambino al primo contatto con il mondo storico, con l'umano nel suo orizzonte sociale e simbolico e con la sua complessit&agrave;. La spontaneit&agrave;, invece, altro non fa, scindendo teoria e prassi, che consegnare l'educazione a una sorta di evoluzionismo teorico e astratto, che diviene una forma di naturalismo (G. riprende la questione del modello pedagogico di Gentile anche in <a href='http://gramscisource.org/quaderno/5/nota/70' target='_blank' class='link-to-note'>Q 5, 70</a>, 605). La questione della riforma dell'istruzione di Gentile &egrave; affrontata da G. anche nei confronti del problema della decadenza dello studio del latino nelle scuole; anche in questa occasione G. usa termini come &laquo;astrattismo&raquo;, &laquo;antistoricismo&raquo;, che spesso ricorrono nei confronti della filosofia gentiliana (<a href='http://gramscisource.org/quaderno/5/nota/149' target='_blank' class='link-to-note'>Q 5, 149</a>, 677). &egrave; importante notare come G. ben colga la connessione tra la riforma dell'istruzione operata da Gentile e l'hegelismo dello stesso: &laquo;Cos&igrave; &egrave; avvenuto che Gentile, praticamente pi&ugrave; conseguente del Croce, ha rimesso la religione nelle scuole e ha giustificato questo atto con la concezione hegeliana della religione come fase primitiva della filosofia&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 852). La giustificazione che porta Gentile a introdurre l'insegnamento della religione &egrave; inoltre connotata da G. stesso come &laquo;pseudo-storicismo&raquo; e &laquo;meccanicismo [...] empirico e molto vicino al pi&ugrave; volgare evoluzionismo&raquo; (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1366). Non solo: la visione gramsciana non condivide la concezione gentiliana di formazione dell'individuo, fondata sui momenti della filosofia hegeliana. G. utilizza Spaventa contro Gentile e scrive: &laquo;Si potrebbe ricordare ci&ograve; che dice Bertrando Spaventa a proposito di quelli che vorrebbero tenere sempre gli uomini in culla (cio&egrave; nel momento dell'autorit&agrave;, che pure educa alla libert&agrave; i popoli immaturi) e pensano tutta la vita (degli altri) come una culla. Mi pare che storicamente il problema sia da porre in altro modo: se, cio&egrave;, una nazione o un gruppo sociale che &egrave; giunto a un grado superiore di civilt&agrave; non possa (e quindi debba) &ldquo;accelerare&rdquo; il processo di educazione dei popoli e dei gruppi sociali pi&ugrave; arretrati, universalizzando e traducendo in modo adeguato la sua nuova esperienza&raquo; (<a href='http://gramscisource.org/quaderno/11/nota/1' target='_blank' class='link-to-note'>ivi</a>, 1366-7). L'hegelismo gentiliano allora, per G., si traduce in ambito educativo in un inesorabile determinismo dell'emancipazione socio-politica e storica dell'uomo e delle societ&agrave;, che rischia di mantenere il popolo in uno stato di eterna fanciullezza. Con la stessa modalit&agrave; argomentativa G. si oppone pure alla riabilitazione che Gentile effettua nei confronti della filosofia di Gioberti, il quale, nella prospettiva dell'hegelismo gentiliano, assume la dignit&agrave; di un filone filosofico nazionale. Appoggiandosi a due studi su Gioberti, quello del 1929 dello scrittore cattolico Palhori&egrave;s, dal titolo Gioberti, e quello dell'idealista Ruggero Rinaldi, Gioberti e il problema religioso del Risorgimento, G. afferma: &laquo;sebbene partendo da punti di vista diversi, giungono a dimostrazioni simili: che il Gioberti, cio&egrave;, non &egrave; per nulla lo Hegel italiano, ma si mantiene nel campo dell'ortodossia cattolica e dell'ontologismo. &Egrave; da tener conto dell'importanza che ha nel &ldquo;gentilismo&rdquo; l'interpretazione idealistica del Gioberti, che in fondo &egrave; un episodio di Kulturkampf o un tentativo di riforma cattolica&raquo; (<a href='http://gramscisource.org/quaderno/7/nota/79' target='_blank' class='link-to-note'>Q 7, 79</a>, 912). La riabilitazione dell'ontologismo giobertiano voluta da Gentile, allora, non rappresenta per G. null'altro che il tentativo di forte affermazione del cattolicesimo, proprio come lo stesso Gioberti, a suo tempo, aveva difeso la religione dagli attacchi delle filosofie sensiste, psicologiste e illuministe servendosi delle dottrine dell'ente e dell'esistente. Una delle accuse che G. muove costantemente alla filosofia gentiliana consiste nell'individuare in essa l'assenza del piano storico-culturale; questa assenza, d'altronde, conduce Gentile, secondo G., a eternizzare e assolutizzare, insieme alla natura umana, anche il concetto di senso comune. Infatti, commentando l'articolo di Gentile dal titolo La concezione umanistica del mondo, pubblicato nella &ldquo;Nuova Antologia&rdquo; il 1&deg; giugno 1931, G. osserva: &laquo;Mi pare un altro esempio della rozzezza incondita del pensiero gentiliano, derivato &ldquo;ingenuamente&rdquo; da alcune affermazioni del Croce sul modo di pensare del popolo come riprova di determinate proposizioni filosofiche. La citazione pu&ograve; essere utilizzata per la rubrica del &ldquo;senso comune&rdquo;. [...] Cos&igrave; il Gentile parla di &ldquo;natura umana&rdquo; astorica, e di &ldquo;verit&agrave; del senso comune&rdquo; come se nel &ldquo;senso comune&rdquo; non si potesse trovar tutto e come se esistesse un &ldquo;solo senso comune&rdquo; eterno e immutabile. &ldquo;Senso comune&rdquo; si dice in vari modi; per es. contro le astruserie, le macchinosit&agrave;, le oscurit&agrave; dell'esposizione scientifica e filosofica, cio&egrave; come &ldquo;stile&rdquo; ecc.&raquo; (<a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047). Alla concezione gentiliana, essenzialistica e astorica, della natura umana e del senso comune G., assimilando senso comune e credenze popolari, contrappone l'idea storico-sociale della validit&agrave; delle credenze popolari che egli individua in Marx e scrive: &laquo;Quando Marx accenna alla &ldquo;validit&agrave; delle credenze popolari&rdquo; fa un riferimento storico-culturale per indicare la &ldquo;saldezza delle convinzioni&rdquo; e la loro efficacia nel regolare la condotta degli uomini, ma implicitamente afferma la necessit&agrave; di &ldquo;nuove credenze popolari&rdquo;, cio&egrave; di un nuovo &ldquo;senso comune&rdquo; e quindi di una nuova cultura ossia di una nuova filosofia&raquo; (<a href='http://gramscisource.org/quaderno/8/nota/175' target='_blank' class='link-to-note'>ibid.</a>). Pi&ugrave; in generale, allora, dal punto di vista propriamente speculativo, le obiezioni di G. nei confronti dell'idealismo gentiliano tendono a sottolineare da una parte l'assenza in esso di una dialettica storico-processuale capace di rendere conto di un reale pluralismo delle forme di organizzazione storico-culturale della storia umana, dall'altra, e di conseguenza, la ricaduta della filosofia di Gentile in una concezione dell'umano extratemporale, immutabile ed essenzialistica. Proprio la reazione alla filosofia di Gentile avrebbe condotto, secondo G., a un maggiore realismo la filosofia crociana; Croce, infatti, avrebbe esperito &laquo;un certo fastidio e insofferenza almeno per le esagerazioni del linguaggio speculativo, divenuto gergo e &ldquo;apriti, sesamo&rdquo;&raquo; (<a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1234). Eppure, sia Croce sia Gentile, almeno nei confronti dell'hegelismo, ricadono entrambi in un'interpretazione troppo astratta di Hegel, amputandone la parte pi&ugrave; realistica e storicistica, la quale, invece, costituisce il nucleo centrale della filosofia della prassi (<a href='http://gramscisource.org/quaderno/10b/nota/41%20X' target='_blank' class='link-to-note'>Q 10 II, 41.X</a>, 1317). &Egrave; interessante inoltre notare come G. in un passaggio dei Q metta in guardia dal monito gentiliano apparso sul primo numero del &ldquo;Quadrivio&rdquo;, secondo il quale si dovrebbe tornare a De Sanctis, e si interroga sull'intenzione e sul senso di tale istanza programmatica. Questo ritorno a De Sanctis non pu&ograve; per G. significare l'applicazione meccanica di quei concetti che egli ha elaborato per l'estetica e per l'arte. Si tratta piuttosto di recuperare, all'interno della biografia non &ldquo;rettilinea&rdquo; di De Sanctis, la sua esigenza di fondo, vale a dire la richiesta di &laquo;unificazione della &ldquo;classe colta&rdquo;, [...] in tal senso lavor&ograve; il De Sanctis con la fondazione del &ldquo;Circolo filologico&rdquo; che avrebbe dovuto determinare &ldquo;l'unione di tutti gli uomini colti e intelligenti&rdquo; di Napoli, ma domandava specialmente un nuovo atteggiamento verso le classi popolari, un nuovo concetto di ci&ograve; che &egrave; &ldquo;nazionale&rdquo;, diverso da quello della destra storica, pi&ugrave; ampio, meno esclusivista, meno &ldquo;poliziesco&rdquo; per cos&igrave; dire&raquo; (<a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2186). Nelle LC G. discute estesamente di Gentile solo nella lettera del 6 giugno 1932 indirizzata alla cognata Tania: in questa sede G. sostiene che la rottura tra Croce e Gentile &egrave; stata voluta dall'esigenza di quest'ultimo di rendersi indipendente dalla filosofia crociana: anche in questa occasione G. ritorna sui fondamenti teorici della teoria gentiliana dell'educazione, che ora vede in accordo con i presupposti filosofici di Croce: &laquo;Le religioni nel senso confessionale sono anch'esse &ldquo;religioni&rdquo; ma &ldquo;mitologiche&rdquo;, quindi in un certo senso &ldquo;inferiori&rdquo;, primitive, quasi corrispondenti a una fanciullezza storica del genere umano. Le origini di tale dottrina sono gi&agrave; in Hegel e nel Vico e sono patrimonio comune di tutta la filosofia idealistica italiana, sia del Croce che del Gentile. Su questa dottrina &egrave; fondata la riforma scolastica gentiliana per ci&ograve; che riguarda l'insegnamento religioso nelle scuole, che anche il Gentile voleva limitato alle sole elementari (fanciullezza vera e propria)&raquo; (LC 585). G. dal carcere chiede continuamente materiale sulla riforma gentiliana dell'educazione; pi&ugrave; in generale &egrave; possibile affermare che la conce zione pedagogica di Gentile &egrave; sempre criticata da G., che in essa intravede gli esiti di un hegelismo serrato e impenetrabile alle e dalle dinamiche dialettiche della storia e, dunque, assimilabile, come gi&agrave; affermato, all'evoluzionismo e al determinismo.</p></body></html>