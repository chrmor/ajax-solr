<html><head><title>Gramsci Dictionary: Patria</title></head><body><h1>Patria</h1><p> G. individua fra il 1789 e il 1848 il &laquo;periodo di incubazione&raquo; in cui sorge e si sviluppa &laquo;il fatto e il concetto di nazione e di patria che diventa l'elemento ordinatore &ndash; intellettualmente e moralmente &ndash; delle grandi masse popolari in concorrenza vittoriosa con la Chiesa e la religione cattolica&raquo; (<a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>, 2081). In Italia tuttavia il concetto di &laquo;patria&raquo;, secondo G., &egrave; stato frequentemente adoperato per nascondere &laquo;le cause di malessere generale che esistevano&raquo; (<a href='http://gramscisource.org/quaderno/3/nota/12' target='_blank' class='link-to-note'>Q 3, 12</a>, 297), di cui si davano invece spiegazioni restrittive, individuali o patologiche. I liberali se ne sono avvalsi in contrapposizione al socialismo e al marxismo: ne &egrave; un esempio la presa di posizione del liberale Suardi, che nella seconda met&agrave; dell'Ottocento auspica l'accordo con i cattolici per le elezioni politiche in quanto ritiene che il non expedit emanato da Pio IX nel 1874 sia &laquo;di grave danno alla patria, lasciando libero il passo al socialismo&raquo; (<a href='http://gramscisource.org/quaderno/3/nota/25' target='_blank' class='link-to-note'>Q 3, 25</a>, 306). Nel tentativo di contrapporsi al materialismo storico, rileva G., spesso lo si &egrave; confuso con l'economismo storico: la politica sarebbe una passione, &laquo;la Patria &egrave; una passione&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1594) &ndash; si afferma in un articolo anonimo dell'&ldquo;Avenir&rdquo; (Parigi, 1930) &ndash;, mentre per i marxisti queste avrebbero solo funzione apparente poich&eacute; le cause reali sarebbero d'origine economico-materiale. Tuttavia, risponde G., per un verso non si sta comprendendo come tali &ldquo;passioni&rdquo; siano in realt&agrave; esse stesse &laquo;fatti economici&raquo; (<a href='http://gramscisource.org/quaderno/13/nota/18' target='_blank' class='link-to-note'>ibid.</a>), per l'altro non si &egrave; intesa sino in fondo la tesi di Marx per cui gli uomini acquisiscono coscienza dei conflitti fondamentali sul terreno delle ideologie: tesi avente valore gnoseologico e non psicologico o morale. G. denuncia l'atteggiamento disfattista dei moderati italiani sul periodo democratico della rivoluzione italiana del 1848-1849, critica le affermazioni sfiduciate di Cirillo Monzani a Silvio Spaventa (lettera in &ldquo;Rassegna nazionale&rdquo;, 1932) per cui si parlerebbe molto &laquo;di patria, di libert&agrave;, ma pochi hanno in cuore la patria&raquo; (<a href='http://gramscisource.org/quaderno/19/nota/18' target='_blank' class='link-to-note'>Q 19, 18</a>, 2003), mentre gli &laquo;apostoli&raquo; utopisti sarebbero &laquo;troppo dannosi alla nostra disgraziata patria&raquo; (<a href='http://gramscisource.org/quaderno/19/nota/18' target='_blank' class='link-to-note'>ivi</a>, 2004). In realt&agrave;, rileva G., &laquo;il nostro Risorgimento &ndash; inteso come risveglio politico &ndash; comincia quando l'amor di patria cessa di essere una vaga aspirazione sentimentale o un motivo letterario e diventa pensiero consapevole, passione che tende a tradursi in realt&agrave; mediante un'azione che si svolge con continuit&agrave; e non s'arresta dinanzi ai pi&ugrave; duri sacrifizi&raquo; (<a href='http://gramscisource.org/quaderno/19/nota/3' target='_blank' class='link-to-note'>Q 19, 3</a>, 1968). Riflettendo sulla problematica dell'unificazione nazionale italiana, per un verso G. rifiuta un esame che parta dal presupposto &laquo;di carattere sentimentale e pratico immediato&raquo; (<a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 589) che la nazione italiana sia sempre stata una nazione negli attuali quadri geografici. Tuttavia egli ritiene che tale ricerca abbia valore se realizzata secondo l'aspetto politico-attuale, ovvero &laquo;per spiegare certi sviluppi storici legati alla vita moderna&raquo; (<a href='http://gramscisource.org/quaderno/5/nota/55' target='_blank' class='link-to-note'>ibid.</a>). Riportando una citazione di Machiavelli tratta da un articolo di Luigi Cavina, G. ne esamina le questione posta: come mai nell'unificazione nazionale italiana si siano verificate vicende dagli esiti ben differenti rispetto a quelli di Francia e Spagna. In particolare in Francia &laquo;il sentimento nazionale, organizzato intorno al concetto di patria, &egrave; altrettanto forte, e in certi casi &egrave; indubbiamente pi&ugrave; forte, del sentimento religioso-cattolico&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1645), &laquo;&egrave; stata creata la teoria di contrapporre la &ldquo;religione della patria&rdquo; a quella &ldquo;romana&rdquo;&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2094) e &laquo;la solidariet&agrave; nazionale, espressa nel concetto di patria, diventa assorbente [...] e allora la &ldquo;Marsigliese&rdquo; &egrave; pi&ugrave; forte dei Salmi penitenziali&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1646). Non cos&igrave; in Italia, dove anzitutto vi fu una Chiesa che &laquo;non fu mai tanto forte da potere occupare essa tutta la penisola, n&eacute; mai tanto debole da dover permettere che un altro l'occupasse&raquo; (<a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 588); inoltre in Italia vi fu quel particolare &laquo;sistema dell'equilibrio delle potenze italiane&raquo; in cui &egrave; da rinvenirsi &laquo;la ragione storica e nazionale della mancata unione della patria&raquo; (<a href='http://gramscisource.org/quaderno/5/nota/55' target='_blank' class='link-to-note'>ibid.</a>). La concezione italiana di patria, difatti, pare derivare &laquo;da un effettivo pensiero universale&raquo; (<a href='http://gramscisource.org/quaderno/5/nota/55' target='_blank' class='link-to-note'>ibid.</a>), quello cosmopolita, dispiegatosi nel periodo dell'impero romano e durante il Medioevo e rispondente dunque a un genio nazionale avente a sua peculiarit&agrave; il non esser nazionale: cosicch&eacute; l'Italia &laquo;sub&igrave; passivamente i rapporti internazionali; cio&egrave; nello sviluppo della sua storia i rapporti internazionali prevalsero sui rapporti nazionali&raquo; (<a href='http://gramscisource.org/quaderno/5/nota/55' target='_blank' class='link-to-note'>ivi</a>, 589). In tal senso secondo G. anche la mancanza di una letteratura popolare-nazionale in Italia sarebbe stata dovuta all'assenza di preoccupazione per i bisogni popolari in generale, col che si lasci&ograve; aperto il mercato letterario alle influenze dei gruppi intellettuali di altri paesi che, gi&agrave; &laquo;&ldquo;popolari-nazionali&rdquo; in patria&raquo; (<a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2197), lo divenivano anche in Italia, giacch&eacute; esigenze e bisogni erano analoghi. Infine, come si legge nella considerazione di Renaud Przezdziecki in Ambasciatori veneti in Polonia (1930) riportata da G., anche la figura del &laquo;diplomatico senza patria&raquo; in Italia pare prendere vita proprio dalla &laquo;mancanza di una unit&agrave; patria&raquo; che &laquo;creava tra gli italiani uno stato di spirito indipendente, per cui ciascuno che fosse fornito di capacit&agrave; politiche e diplomatiche, le considerava come un talento personale&raquo; (<a href='http://gramscisource.org/quaderno/7/nota/67' target='_blank' class='link-to-note'>Q 7, 67</a>, 903). Sono documentati nei Q anche tentativi di Pascoli e Corradini di trasporre il concetto di &ldquo;proletario&rdquo; dalla classe alla nazione. In una lettera di Pascoli del 1900, riportata da G., si legge che l'aspirazione all'espansione coloniale non sarebbe in contraddizione con il socialismo, giacch&eacute; egli si proporrebbe al contrario di &laquo;introdurre il pensiero della patria e della nazione e della razza nel cieco e gelido socialismo di Marx&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 206). Infine, in rapporto al formarsi negli Stati Uniti di una nuova intellettualit&agrave; nera G. si chiede se un sentimento e una cultura nazionale africani avrebbero mai potuto sostituire quelli di &laquo;razza disprezzata, innalzando il continente africano alla funzione di patria comune di tutti i negri&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1528). Egli vede nei &laquo;negri d'America&raquo; uno &laquo;spirito di razza e nazionale pi&ugrave; negativo che positivo&raquo;, prodotto anch'esso dei tentativi da parte dei bianchi di isolare e deprimere i neri (<a href='http://gramscisource.org/quaderno/12/nota/1' target='_blank' class='link-to-note'>ibid.</a>).</p><h2>MANUELA AUSILIO</h2></body></html>