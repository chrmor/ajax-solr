<html><head><title>Gramsci Dictionary: Classe urbana</title></head><body><p> L'espressione conferma nei Q la sua genericit&agrave; semantica, o piuttosto la sua ambiguit&agrave; costitutiva: compare infatti con tre diversi significati: a) come sinonimo di borghesia; b) come sinonimo di classe operaia; c) a indicare l'insieme di borghesia e proletariato (in questo caso al plurale: &laquo;classi urbane&raquo;). Nel significato di &laquo;borghesia&raquo;, G. usa &laquo;classe urbana&raquo; in <a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 58 (poi ripreso quasi alla lettera nel Testo C di <a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1636): lo sviluppo del giacobinismo in Francia (il contesto del ragionamento &egrave; il &ldquo;rovesciamento&rdquo; del giacobinismo operato da Maurras) trova il suo pieno compimento nel regime parlamentare, che realizza &laquo;nel periodo pi&ugrave; ricco di energie &ldquo;private&rdquo; nella societ&agrave;, l'egemonia permanente della classe urbana su tutta la popolazione, nella forma hegeliana del governo col consenso permanentemente organizzato&raquo; (<a href='http://gramscisource.org/quaderno/13/nota/37' target='_blank' class='link-to-note'>ibid.</a>). Con particolare accentuazione del carattere cittadino della borghesia compare anche l'espressione &laquo;forze urbane&raquo; (vs. &laquo;forze rurali&raquo; o &laquo;contadinesche&raquo;), con frequente riferimento al Partito d'Azione (come in <a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2035-6 e passim). Nel significato di &ldquo;classe operaia&rdquo;, G. usa &ldquo;classe urbana&rdquo; in <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54, al termine del lunghissimo (e cruciale) paragrafo intitolato Direzione politica di classe prima e dopo l'andata al governo: G. si riferisce (pur senza nominarla) alla formula, prima marxiana poi trockijsta, della &ldquo;rivoluzione permanente&rdquo;. Al carattere disastroso di tale posizione di Trockij (&laquo;inerte e inefficace&raquo;, &laquo;una cosa astratta, da gabinetto scientifico&raquo;), che avrebbe rotto l'alleanza operai-contadini su cui si basava la Rivoluzione russa, G. contrappone la fondatezza della politica perseguita dalla &laquo;corrente che [...] avvers&ograve;&raquo; Trockij (cio&egrave; da Lenin e da Stalin), un'&laquo;alleanza tra due classi con l'egemonia della classe urbana&raquo;; nella riscrittura di questo brano (in <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2034) la stessa frase viene fatta oggetto di una attenuazione lessicale: &laquo;alleanza di due gruppi sociali, con l'egemonia del gruppo urbano&raquo;. Infine, l'espressione compare anche per indicare l'insieme di borghesia e proletariato: &egrave; il caso di <a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 511, dove il ricorsoa forme di dittatura militare in Spagna e Grecia &egrave; messo in rapporto (come nel caso del fascismo) con l'&laquo;equilibrio delle classi urbane in lotta, che impedisce la &ldquo;democrazia&rdquo; normale, il governo parlamentare&raquo;. Sembra riferirsi a una fase storica di unit&agrave; ancora indifferenziata fra le due classi (data l'inesistenza di un proletariato in quanto classe autonoma) il ricorrere dell'espressione nel Q 8 e soprattutto nel Q 13 su Machiavelli (&laquo;se le classi urbane vogliono porre fine al disordine interno e all'anarchia esterna devono appoggiarsi sui contadini come massa&raquo;: <a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1573); ma ci&ograve; che conta &egrave; che nel ragionamento gramsciano opera qui &ndash; una volta di pi&ugrave; &ndash; il modello &ldquo;giacobino&rdquo;, e specialmente la lettura del giacobinismo come rapporto egemonico fra citt&agrave; e campagna. Interessante, da questo punto di vista, il concetto di &ldquo;blocco urbano&rdquo; (evidentemente fra borghesia rivoluzionaria e popolo parigino) che G. legge nella Rivoluzione francese, ricordando i &laquo;rapporti tra Parigi e la provincia, ossia tra la citt&agrave; e la campagna, tra le forze urbane e quelle contadinesche&raquo;, e precisando: &laquo;Durante la Rivoluzione, il blocco urbano parigino guida [...] la provincia&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1648).</p></body></html>