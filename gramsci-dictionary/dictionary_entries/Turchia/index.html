<html><head><title>Gramsci Dictionary: Turchia</title></head><body><h1>Turchia</h1><p> Durante il periodo medievale e quello dell'impero ottomano, la minaccia rappresentata dalla Turchia, assieme a una parte del mondo musulmano, teneva unita l'Europa, ma solo a causa del fattore &laquo;tecnico-militare&raquo;, non politico (<a href='http://gramscisource.org/quaderno/5/nota/23' target='_blank' class='link-to-note'>Q 5, 23</a>, 558). L'influenza turca continuava a espandersi in alcune zone anche fino alla seconda met&agrave; dell'Ottocento: lo Yemen venne sottoposto al dominio turco solo nel 1872, quando il resto dell'impero era gi&agrave; in declino (<a href='http://gramscisource.org/quaderno/2/nota/30' target='_blank' class='link-to-note'>Q 2, 30</a>, 186). Storicamente la &laquo;Quistione orientale&raquo;, cio&egrave; &laquo;la forma politico-diplomatica della lotta tra Russia e Inghilterra&raquo;, coinvolse la Turchia come &laquo;nodo strategico&raquo; in quanto il paese minacciava l'accesso inglese all'India attraverso il Mediterraneo orientale e l'Egitto (<a href='http://gramscisource.org/quaderno/19/nota/20' target='_blank' class='link-to-note'>Q 19, 20</a>, 2008). Le mosse della politica inglese nei confronti dei dirigenti arabi durante la Grande Guerra (<a href='http://gramscisource.org/quaderno/2/nota/30' target='_blank' class='link-to-note'>Q 2, 30</a>, 186) sono da interpretare come tentativo di distruggere ci&ograve; che rimase dell'impero ottomano e il successivo tentativo allo smembramento della Turchia, il nocciolo duro sopravvissuto, figurava anche nei piani dei vincitori della guerra. L'Italia, cui era stata promessa parte del bottino, cio&egrave; la regione mediterranea nel Sud-Ovest del paese, era rimasta invece senza nulla malgrado la sua minaccia di un intervento militare, al quale &laquo;ingenuamente&raquo;, secondo G., alcuni giornali inglesi avevano attribuito la decisione turca di non intervenire contro la decisione di cedere &laquo;Mossul all'Irak (cio&egrave; agli inglesi)&raquo; (<a href='http://gramscisource.org/quaderno/2/nota/19' target='_blank' class='link-to-note'>Q 2, 19</a>, 174-5). G. polemizza con coloro che non vedevano la novit&agrave; delle riforme modernizzanti introdotte nella Turchia da Kemal Pasci&agrave;, cio&egrave; Atat&uuml;rk (<a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 248), e osserva che il paese aveva adottato anche alcune parti dei codici legali occidentali (&laquo;come espressione della civilt&agrave; europea e non del cristianesimo come tale&raquo;: <a href='http://gramscisource.org/quaderno/10b/nota/41%20V' target='_blank' class='link-to-note'>Q 10 II, 41.V</a>, 1307), nonch&eacute; abolito alcuni aspetti delle pratiche islamiche, giudicati antiquati e in alcuni casi lesivi della persona della donna (LC 256-7, a Tania, 6 maggio 1929).</p><h2>DEREK BOOTHMAN</h2></body></html>