<html><head><title>Gramsci Dictionary: Modernismo</title></head><body><p> Il lemma si trova sempre collegato al tema dei gesuiti, all'analisi storica del Risorgimento e all'analisi degli scritti e delle scelte di Benedetto Croce. Non si tratta di un lemma molto frequente, ma strettamente utile per la comprensione del ruolo esercitato da parte di una militanza minoritaria all'interno della Chiesa cattolica e, quindi, della storia d'Italia e del papato. G. ritiene che il modernismo, come &laquo;tendenza riformatrice della religione&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 42), sia stato il movimento cattolico-liberale del Novecento. Come quello fu &laquo;l'attrazione spontanea dei moderati&raquo;, cos&igrave; il modernismo fu &laquo;l'attrazione spontanea esercitata dal movimento operaio moderno&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>ibid.</a> e <a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2013). Pur considerato &laquo;la seconda ondata di cattolicismo liberale&raquo;, il modernismo &ndash; osserva G. &ndash; ottenne dei risultati maggiori perch&eacute; fu &laquo;molto pi&ugrave; esteso e di carattere pi&ugrave; popolare&raquo; (<a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 1305). Questo giudizio &egrave; la conseguenza dell'interessante legame che G. evidenzia tra il modernismo politico e la nascita del bracciantato e della democrazia rurale cattolica (<a href='http://dl.gramsciproject.org/quaderno/1/nota/58' target='_blank' class='link-to-note'>Q 1, 58</a> e <a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>). Appare evidente che l'attenzione di G. &egrave; rivolta al movimento della Democrazia cristiana di Romolo Murri e alla sua diffusione tra i circoli cattolici che passavano dall'intransigentismo di marca paganuzziana all'attenzione verso la realt&agrave; sociale, soprattutto del mondo agricolo. Il modernismo, comunque, non viene compreso nel solo aspetto sociale e politico n&eacute; viene chiuso in un solo e breve periodo storico della Chiesa, ma &egrave; colto in una dimensione di incessante fermento che continuava a operare all'interno della Chiesa, la cui &laquo;forza coesiva&raquo; risultava cos&igrave; &laquo;minore di ci&ograve; che si pensa&raquo; (<a href='http://dl.gramsciproject.org/quaderno/5/nota/1' target='_blank' class='link-to-note'>Q 5, 1</a>, 539 e <a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2090). G. coglie perfettamente la complessit&agrave; e la molteplicit&agrave; del fenomeno modernista e ne offre un'analisi puntuale (<a href='http://dl.gramsciproject.org/quaderno/14/nota/73' target='_blank' class='link-to-note'>Q 14, 73</a>). Ritiene quindi che quel fenomeno abbia contribuito a dare una svolta alla storia della Chiesa e, soprattutto, a ridimensionare il ruolo dei gesuiti. Altrettanto interessante il confronto analogico tra la nascita della Compagnia di Ges&ugrave;, in pieno clima controriformista, e il diffondersi del modernismo: la Compagnia di Ges&ugrave; rese la Chiesa compatta fino al punto che &laquo;il cattolicismo &egrave; diventato gesuitismo&raquo;, invece &laquo;il modernismo non ha creato &ldquo;ordini religiosi&rdquo; ma un partito politico, la democrazia cristiana&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1384). In definitiva il modernismo ha eroso &laquo;la massiccia struttura pratico-ideologica della Chiesa&raquo; (<a href='http://dl.gramsciproject.org/quaderno/10-I/nota/1' target='_blank' class='link-to-note'>Q 10 I, 1</a>, 1213).</p></body></html>