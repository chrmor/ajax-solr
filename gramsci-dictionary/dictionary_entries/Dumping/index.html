<html><head><title>Gramsci Dictionary: Dumping</title></head><body><h1>Dumping</h1><p> Della pratica del dumping &ndash; cio&egrave; della vendita di beni o servizi all'estero a prezzi inferiori a quelli di vendita, se non di produzione, dei medesimi sul mercato di origine &ndash; G. si occupa per la prima volta in due articoli, La paura del &laquo;dumping&raquo; e Il &laquo;dumping&raquo; germanico (quest'ultimo in risposta polemica al pamphlet di Camillo Olivetti Politica doganale), pubblicati sulle colonne del &ldquo;Grido del Popolo&rdquo; rispettivamente il 13 e il 20 maggio 1916. In questi scritti G. &ndash; dietro lo pseudonimo di Argiropulo, con cui solitamente firma gli articoli economici rientranti nella campagna antiproibizionistica del periodico &ndash; denuncia le mistificazioni della verit&agrave; fabbricate ad arte dalla grande stampa nella sua propaganda a sostegno delle misure protezionistiche e delle barriere doganali, necessarie all'industria italiana per sostenere una guerra economica contro la Germania. In particolare, l'accusa fasulla di dumping contestata allo Stato tedesco (&laquo;mai fantasia pi&ugrave; atrocemente grottesca &egrave; stata partorita dalla mente umana&raquo;: CT 306-7) &egrave; lo &ldquo;spauracchio&rdquo; agitato dai giornali per creare un clima di odio politico finalizzato a interessi economici, diffondendo, peraltro, l'idea immorale che i comportamenti sleali diano sempre degli ottimi frutti. Tornando, sia pur brevemente, a riflettere nei Q su questa pratica sleale, G. conclude che essa &egrave; la dimostrazione di un fatto: &laquo;in certi paesi di capitalismo arretrato e di composizione economica in cui si equilibrano la grande industria moderna, l'artigianato, la piccola e media cultura agricola e il latifondismo, le masse operaie e contadine non sono considerate come un &ldquo;mercato&rdquo;&raquo;. Quest'ultimo &egrave; pensato per l'estero, soprattutto per quei paesi &laquo;dove sia pi&ugrave; possibile la penetrazione politica per la creazione di colonie e di zone d'influenza&raquo;. Nel mercato interno invece le politiche protezionistiche, accompagnate dai bassi salari, determinano prezzi pi&ugrave; alti e bloccati, con l'esclusione delle masse dal consumo e il mancato sviluppo di una &laquo;situazione &ldquo;nazionale-popolare&rdquo;&raquo; (<a href='http://gramscisource.org/quaderno/6/nota/135' target='_blank' class='link-to-note'>Q 6, 135</a>, 799).</p><h2>VITO SANTORO</h2></body></html>