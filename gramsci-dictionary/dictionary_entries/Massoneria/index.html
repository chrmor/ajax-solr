<html><head><title>Gramsci Dictionary: Massoneria</title></head><body><p> Nel suo unico intervento parlamentare (16 maggio 1925), sulla &laquo;legge sulle associazioni segrete&raquo;, G. affermava che, &laquo;data la debolezza iniziale della borghesia capitalistica italiana, la massoneria &egrave; stata l'unico partito reale ed efficiente che la classe borghese ha avuto per lungo tempo&raquo; (CPC 76). Nei Q molte sono le occorrenze del lemma &laquo;massoneria&raquo; e dei suoi derivati, soprattutto in relazione al Rotary o all'interesse polemico della &ldquo;Civilt&agrave; cattolica&rdquo;. Vi si trovano osservazioni sulla massoneria in diverse epoche: ad esempio nell'Ottocento, quando &laquo;in un certo periodo, tutte le forze della democrazia si allearono e la Massoneria divenne il perno di questa alleanza: &egrave; questo un periodo ben determinato nella storia della Massoneria che fin&igrave; con lo svilupparsi delle forze operaie&raquo; (<a href='http://dl.gramsciproject.org/quaderno/3/nota/125' target='_blank' class='link-to-note'>Q 3, 125</a>, 392). Ma anche il suo articolarsi in aree geografiche differenti: ad esempio in America del Sud, dove &laquo;la massoneria e la Chiesa positivistica sono le ideologie e le religioni laiche della piccola borghesia urbana&raquo; (<a href='http://dl.gramsciproject.org/quaderno/1/nota/107' target='_blank' class='link-to-note'>Q 1, 107</a>, 98). In America e massoneria G. riporta notizia sulla lotta fra tendenze massoniche di diversi paesi (<a href='http://dl.gramsciproject.org/quaderno/6/nota/191' target='_blank' class='link-to-note'>Q 6, 191</a>, 834). Nel Q 22 G. scrive: &laquo;Rotary Club e Massoneria (il Rotary &egrave; una massoneria senza i piccoli borghesi e senza la mentalit&agrave; piccolo borghese). L'America ha il Rotary e l'Y.M.C.A., l'Europa ha la Massoneria e i Gesuiti&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146). La massoneria &egrave; considerata una delle &laquo;associazioni politiche e culturali&raquo; (<a href='http://dl.gramsciproject.org/quaderno/13/nota/36' target='_blank' class='link-to-note'>Q 13, 36</a>, 1633). Di derivazione illuministica (<a href='http://dl.gramsciproject.org/quaderno/3/nota/5' target='_blank' class='link-to-note'>Q 3, 5</a>, 291), ha come caratteri fondamentali &laquo;la democrazia piccolo-borghese, il laicismo, l'anticlericalismo ecc.&raquo; (<a href='http://dl.gramsciproject.org/quaderno/5/nota/2' target='_blank' class='link-to-note'>Q 5, 2</a>, 543). &Egrave; una forza a cui G. non guarda con simpatia: parla infatti di &laquo;banalit&agrave; massoniche&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 61), di &laquo;carattere settario e massonico, non di grande partito di governo&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>ivi</a>, 62), di &laquo;apparato simbolico e comico della massoneria&raquo; (<a href='http://dl.gramsciproject.org/quaderno/1/nota/51' target='_blank' class='link-to-note'>Q 1, 51</a>, 65), di &laquo;anticlericalismo volgare-massonico&raquo; (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1295), accusando Croce di comportarsi &laquo;come gli anticlericali massonici e razionalisti volgari&raquo; (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>ivi</a>, 1292).</p></body></html>