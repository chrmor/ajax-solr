<html><head><title>Gramsci Dictionary: Medioevo</title></head><body><p> Nel Medioevo &ndash; annota G. &ndash; il regime feudale comprendeva sia l'aristocrazia, che deteneva il &laquo;monopolio della capacit&agrave; tecnica militare&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 475) e, perdendolo, diede inizio alla crisi del &laquo;feudalismo&raquo;, sia il clero, che &laquo;esercitava la propriet&agrave; feudale della terra come i nobili&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 475) e &ldquo;taglieggiava&rdquo; i contadini allo stesso modo dei signori feudali (<a href='http://gramscisource.org/quaderno/1/nota/128' target='_blank' class='link-to-note'>Q 1, 128</a>, 116). Per &laquo;clero&raquo; in questo caso G. intende una &laquo;classe-ordine feudale&raquo;, distinta dalla religione come principio; la Chiesa come &laquo;comunit&agrave; dei fedeli&raquo;, d'altronde, &laquo;conserv&ograve; e svilupp&ograve; determinati principi politico-morali in opposizione alla chiesa come organizzazione clericale&raquo; (<a href='http://gramscisource.org/quaderno/1/nota/128' target='_blank' class='link-to-note'>ivi</a>, 116-7). G. si sofferma quindi sui movimenti religiosi popolari del Medioevo, come il francescanesimo, considerati un esempio dell'&laquo;impotenza politica&raquo; di grandi masse di fronte a &laquo;oppressori poco numerosi&raquo;, ma &laquo;agguerriti e centralizzati&raquo;: tale impotenza ha come esito l'esaltazione dei valori spirituali, come nel rapporto tra cristianesimo-ellenismo e Impero romano o in quello tra gandhismo e impero britannico (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748). Nota G.: &laquo;gli &ldquo;umiliati e offesi&rdquo; si trincerano nel pacifismo evangelico primitivo, nella nuda &ldquo;esposizione&rdquo; della loro &ldquo;natura umana&rdquo; misconosciuta e calpestata nonostante le affermazioni di fraternit&agrave; in dio padre e di uguaglianza ecc.&raquo; (<a href='http://gramscisource.org/quaderno/6/nota/78' target='_blank' class='link-to-note'>ivi</a>, 748-9). In una posizione a s&eacute; stante &egrave; collocato Francesco d'Assisi, che &laquo;non pensa neppure a una qualsiasi lotta, a differenza degli altri innovatori (Valdo ecc. [e gli stessi francescani])&raquo; (<a href='http://gramscisource.org/quaderno/6/nota/78' target='_blank' class='link-to-note'>ivi</a>, 749). I movimenti ereticali del Medioevo sono definiti invece da G. una &laquo;reazione simultanea al politicantismo della chiesa e alla filosofia scolastica che ne fu una espressione&raquo;; essi furono &laquo;una rottura tra massa e intellettuali nella chiesa &ldquo;rimarginata&rdquo; dalla nascita di movimenti popolari religiosi riassorbiti dalla chiesa nella formazione degli ordini mendicanti e in una nuova unit&agrave; religiosa&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384). L'elemento religioso ricorre spesso nelle riflessioni gramsciane sul Medioevo e sul feudalesimo: G. riscontra ad esempio &laquo;tutti o quasi gli elementi fondamentali, negativi e positivi, per spiegare storicamente il feudalismo&raquo; in un brano di Luigi Salvatorelli su Benedetto da Norcia, in cui lo storico afferma che una comunit&agrave;, &laquo;per giunta una comunit&agrave; religiosa, guidata dallo spirito benedettino, era un padrone assai pi&ugrave; umano del proprietario singolo, col suo egoismo personale, il suo orgoglio di casta, le tradizioni di abusi secolari&raquo; (<a href='http://gramscisource.org/quaderno/5/nota/74' target='_blank' class='link-to-note'>Q 5, 74</a>, 607-8). Cos&igrave; il &laquo;prestigio del monastero&raquo; proteggeva in qualche modo &laquo;i coloni contro la rapacit&agrave; del fisco e le incursioni delle bande armate legali ed illegali&raquo;, costituendosi come nuovo nucleo sociale basato sul &laquo;nuovo principio cristiano&raquo;, lontano dalle citt&agrave; in decadenza e dal &laquo;decrepito mondo che si ostinava a chiamarsi dal gran nome di Roma&raquo; (<a href='http://gramscisource.org/quaderno/5/nota/74' target='_blank' class='link-to-note'>ivi</a>, 608). Salvatorelli vede pertanto in Benedetto l'autore di una riforma sociale, oltre che di un'opera di cultura, entrambe non premeditate. G. cita anche Filippo Ermini, il quale riteneva che, allorch&eacute; le case benedettine diventarono &laquo;asilo del sapere&raquo;, fu ricomposto in unit&agrave; &laquo;l'orbis latinus, spezzato dalla ferocia degli invasori&raquo;: ebbe inizio cos&igrave;, con l'&laquo;opera dell'ingegno e della mano&raquo; dei benedettini, &laquo;la mirabile civilt&agrave; del Medio Evo&raquo; (<a href='http://gramscisource.org/quaderno/5/nota/74' target='_blank' class='link-to-note'>ibid.</a>). Attorno alle sedi vescovili, invece, scelte tenendo presente la &laquo;funzione organizzatrice e centralizzatrice&raquo; che il luogo avrebbe dovuto avere, si sviluppano servizi vari (&laquo;vettovagliamento, difesa militare ecc.&raquo;) che determinano &laquo;un raggruppamento di elementi laici intorno a quelli religiosi&raquo; (<a href='http://gramscisource.org/quaderno/5/nota/68' target='_blank' class='link-to-note'>Q 5, 68</a>, 603) e quindi l'origine &ldquo;religiosa&rdquo; di una serie di citt&agrave; medievali. Commentando un articolo di Vittorio Rossi, G. afferma che la reazione contro il regime feudale cominci&ograve; gi&agrave; dopo il Mille; nei due-tre secoli successivi si &laquo;trasforma profondamente l'assetto economico, politico e culturale della societ&agrave;&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 651). Si ravvivano infatti le attivit&agrave; agricole, industriali, commerciali, nasce la &laquo;borghesia, nuova classe dirigente&raquo; (<a href='http://gramscisource.org/quaderno/5/nota/123' target='_blank' class='link-to-note'>ibid.</a>), comincia l'et&agrave; dei Comuni, che per&ograve; non seppero superare la fase &laquo;economico-corporativa&raquo; per entrare in quella &laquo;politica&raquo;, perch&eacute; la borghesia italiana medievale non seppe &laquo;completamente liberarsi dalla concezione medioevale-cosmopolitica rappresentata dal Papa, dal clero e anche dagli intellettuali laici (umanisti)&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 658). Essa in altre parole &laquo;non seppe creare uno Stato autonomo, ma rimase nella cornice medioevale feudale e cosmopolita&raquo; (<a href='http://gramscisource.org/quaderno/5/nota/127' target='_blank' class='link-to-note'>ibid.</a>). Il cosmopolitismo medievale si sviluppa e radica in Italia in connessione alla tradizione dell'impero romano e della Chiesa; gli intellettuali italiani continueranno secondo G. a svolgere una funzione cosmopolita almeno fino alla fine del Settecento. All'&laquo;universalismo medioevale e cattolico&raquo;, che aveva &laquo;la sua sede in Italia&raquo; e si &egrave; conservato per l'&laquo;assenza di una &ldquo;storia politica e nazionale&rdquo; italiana&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 325), si ricollega il cosiddetto &laquo;&ldquo;internazionalismo&rdquo;&raquo; del popolo italiano; d'altronde non solo l'unit&agrave; &laquo;politica, territoriale, nazionale ha una scarsa tradizione&raquo; in Italia, ma lo stesso nome &ldquo;Italia&rdquo; durante il Medioevo aveva perso terreno di fronte a quello di &ldquo;Longobardia&rdquo;. Lo Stato antico e quello medievale possono essere considerati secondo G. come una &laquo;&ldquo;federazione&rdquo; di classi&raquo; (<a href='http://gramscisource.org/quaderno/3/nota/18' target='_blank' class='link-to-note'>Q 3, 18</a>, 303), un &laquo;blocco meccanico di gruppi sociali e spesso di razze diverse&raquo; (<a href='http://gramscisource.org/quaderno/25/nota/4' target='_blank' class='link-to-note'>Q 25, 4</a>, 2287), in cui &laquo;i gruppi subalterni avevano una vita propria, a s&eacute;&raquo;, e istituzioni proprie, talvolta anche con funzione statale. Nel mondo medievale per&ograve; esclusi da &laquo;ogni vita propria collettiva organizzata&raquo; (<a href='http://gramscisource.org/quaderno/25/nota/4' target='_blank' class='link-to-note'>ibid.</a>) erano proletari, servi della gleba e coloni, allo stesso modo degli schiavi e dei proletari non schiavi del mondo classico. G. per&ograve;, che mette in guardia nella stessa nota dai &laquo;pericoli insiti nel metodo dell'analogia storica come criterio d'interpretazione&raquo; (<a href='http://gramscisource.org/quaderno/25/nota/4' target='_blank' class='link-to-note'>ivi</a>, 2286-7), opera dei distinguo: precisa cos&igrave; che il &laquo;tentativo dei Ciompi non produsse certo l'impressione che avrebbe prodotto un tentativo simile degli schiavi antichi&raquo; (<a href='http://gramscisource.org/quaderno/25/nota/4' target='_blank' class='link-to-note'>ivi</a>, 2287). Inoltre nel Medioevo, contrariamente che nel mondo classico, era &laquo;possibile un'alleanza tra proletari e popolo e ancor di pi&ugrave;, l'appoggio dei proletari alla dittatura di un principe&raquo; (<a href='http://gramscisource.org/quaderno/25/nota/4' target='_blank' class='link-to-note'>ibid.</a>). Legata al Medioevo, ma anche al di fuori di esso, &egrave; reputata la figura di Federico II: egli era infatti &laquo;un uomo del suo tempo&raquo;, ma &laquo;la sua lotta contro la Chiesa, la sua tolleranza religiosa, l'essersi servito di tre civilt&agrave;: ebraica, latina, araba, e aver cercato di amalgamarle lo pone fuori del Medio Evo&raquo; (<a href='http://gramscisource.org/quaderno/6/nota/61' target='_blank' class='link-to-note'>Q 6, 61</a>, 729). Non univoco &egrave; stato il giudizio su Savonarola: G. ricorda che &egrave; stato descritto come un &laquo;&ldquo;uomo del Medio Evo&rdquo;&raquo;, ma anche che i sostenitori di tale definizione non hanno tenuto in sufficiente considerazione la &laquo;sua lotta col potere ecclesiastico&raquo;, che &laquo;in fondo tendeva a rendere Firenze indipendente dal sistema feudale chiesastico&raquo; (<a href='http://gramscisource.org/quaderno/15/nota/70' target='_blank' class='link-to-note'>Q 15, 70</a>, 1831-2). Medievale &egrave; ritenuta infine dal pensatore sardo la cultura delle &laquo;masse popolari&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1858): pertanto la filosofia della praxis si era prefissata il compito di educarle.</p></body></html>