<html><head><title>Gramsci Dictionary: India</title></head><body><h1>India</h1><p> L'India per G. &egrave; il paese coloniale, la sua lotta per l'indipendenza, ma anche il sistema delle caste. Sono individuati tre tipi di lotta del movimento indipendentista: la resistenza passiva (Gandhi), la &ldquo;guerra di posizione&rdquo; (il boicottaggio che, con la raccolta di armi, diventa guerra sotterranea) e la &ldquo;guerra di movimento&rdquo;, compresi gli scioperi (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 122). Il rapporto gandhismo-impero &egrave; paragonato a quello tra il cristianesimo primitivo e l'ellenismo-Impero romano: in ciascun caso il primo membro &egrave; disarmato davanti alla potenza militare dell'altro, &egrave; la politica del &laquo;materasso contro la pallottola&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748). L'India, erede di un'antica civilt&agrave;, era caratterizzata da una societ&agrave; complessa e anche tribale, divisa amministrativamente tra Stati tributari e grandi province sotto il governo pi&ugrave; diretto di Londra, che contenevano tre quarti della popolazione; era divisa in 150 lingue e dialetti e cinque religioni principali, l'analfabetismo e la povert&agrave; erano diffusissimi e molte donne erano ridotte alla schiavit&ugrave; (<a href='http://gramscisource.org/quaderno/5/nota/89' target='_blank' class='link-to-note'>Q 5, 89</a>, 621). La societ&agrave;, rigidamente stratificata, era intorpidita da secoli e, come in altri grandi paesi agrari, gli intellettuali medi erano molto numerosi (<a href='http://gramscisource.org/quaderno/2/nota/86' target='_blank' class='link-to-note'>Q 2, 86</a>, 244). Per gli &laquo;scopi pratici concreti&raquo; (cio&egrave; del movimento rivoluzionario) G. vede come primo passo la conquista molecolare di questi intellettuali, analogamente alla politica perseguita della Chiesa cattolica (<a href='http://gramscisource.org/quaderno/7/nota/71' target='_blank' class='link-to-note'>Q 7, 71</a>, 908). Egli prevede che la &laquo;civilt&agrave; occidentale&raquo; (cio&egrave; la societ&agrave; industrializzata) &laquo;finir&agrave; col vincere&raquo;, con la conseguente accelerazione della rottura tra popolo e intellettuali e la creazione di nuovi intellettuali &laquo;formatisi nella sfera del materialismo storico&raquo; (<a href='http://gramscisource.org/quaderno/7/nota/62' target='_blank' class='link-to-note'>Q 7, 62</a>, 901). Oltre questo stadio, G. osserva che l'equilibrio mondiale sarebbe rotto se l'India e la Cina diventassero nazioni moderne e irrompessero sulla scena globale, spostandone l'asse nel Pacifico (<a href='http://gramscisource.org/quaderno/2/nota/78' target='_blank' class='link-to-note'>Q 2, 78</a>, 242).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cina'>Cina</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Colonialismo'>Colonialismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Colonie'>Colonie</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pacifismo'>Pacifismo</a></body></html>