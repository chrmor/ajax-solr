<html><head><title>Gramsci Dictionary: Luxemburg, Rosa</title></head><body><h1>Luxemburg, Rosa</h1><p> Uccisa con Karl Liebknecht il 15 gennaio 1919 dai miliziani dei Freikorps agli ordini del governo guidato dal socialdemocratico Friedrich Ebert, la leader del movimento spartachista, tra i &laquo;pi&ugrave; grandi dei pi&ugrave; grandi santi cristiani&raquo; (Il partico comunista, 4 settembre 1920, in ON 654), tra i maggiori teorici dell'Internazionale per la teoria dell'imperialismo come espressione del capitale finanziario (la relazione Tasca e il congresso camerale di Torino, 5 giugno 1920, in ON 541), &egrave; apprezzata dal G. ordinovista per il modo in cui imposta il rapporto tra lotta politica e sindacale nel suo Lo sciopero generale &ndash; il partito e i sindacati, scritto a ridosso della Rivoluzione russa del 1905 e pubblicato in Italia nel 1919 (Verso nuove istituzioni, Postilla, 30 agosto 1919, in ON 191) e come fautrice della tesi della rivoluzione comunista quale opera delle masse e non di &laquo;un segretario di partito n&eacute; [di, ndr] un presidente di repubblica a colpi di decreto&raquo; (Cronache dell'&laquo;Ordine Nuovo&raquo; [XXXIX], 9 ottobre 1920, in ON 704). Il suo L'accumulazione del capitale, &laquo;problema [...] quasi sconosciuto in Italia&raquo;, &egrave; ritenuto da G. importante per le discussioni al V Congresso dell'Internazionale comunista (v. L 177 e 187, 13 e 14 gennaio 1924), che ne respinge per&ograve; l'impostazione e, nelle tesi sulla bolscevizzazione del V Plenum di aprile 1925, critica il &ldquo;luxemburghismo&rdquo;, tra l'altro per il modo non bolscevico di trattare la questione della spontaneit&agrave;, della coscienza e dell'organizzazione della rivoluzione. Nei Q i riferimenti alla Luxemburg sono limitati a due soli testi, Arrêts et progr&egrave;s du marxisme, scritto nel 1903 e inserito in un'antologia su Marx curata da David Rjazanov, e il gi&agrave; citato Lo sciopero generale. Apparentemente non vi &egrave; un nesso tra i due testi, che si muovono su ordini di questioni diverse: il problema della stasi teorica del marxismo e la relazione tra guerra manovrata, rivoluzione permanente e teoria dello sciopero di massa. G. paragona la teoria di Trockij alla teoria della Luxemburg esposta in Lo sciopero generale, che avrebbe &laquo;influenzato i sindacalisti francesi&raquo; e che dipendeva &laquo;in parte anche dalla teoria della spontaneit&agrave;&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 867). Nel dibattito russo del 1924-25 la Luxemburg &egrave; accostata a Trockij come autrice della teoria della rivoluzione permanente. La comune matrice &egrave; nella valutazione della Rivoluzione russa del 1905, che la Luxemburg vede come rivoluzione simultaneamente antiassolutistica e anticapitalista. Pi&ugrave; rilevante &egrave; <a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, dove G., riprendendo le tesi del V Plenum dell'Internazionale comunista, critica la Luxemburg per aver trascurato &laquo;gli elementi &ldquo;volontari&rdquo; e organizzativi che in quegli avvenimenti [1905, ndr] furono molto pi&ugrave; diffusi ed efficienti di quanto la Rosa fosse portata a credere per un certo suo pregiudizio &ldquo;economistico&rdquo; e spontaneista&raquo;. Il testo della Luxemburg &egrave; &laquo;uno dei documenti pi&ugrave; significativi della teorizzazione della guerra manovrata applicata all'arte politica&raquo;, ma &laquo;nella scienza storica l'efficacia dell'elemento economico immediato &egrave; ritenuta molto pi&ugrave; complessa di quella dell'artiglieria pesante nella guerra di manovra&raquo;: ci si illude dopo aver aperto un &laquo;varco nella difesa nemica&raquo; di poter fulmineamente (G. ripete tre volte l'avverbio) mettere i quadri al proprio posto e creare &laquo;la concentrazione ideologica dell'identit&agrave; di fine da raggiungere. Era una forma di ferreo determinismo economistico, con l'aggravante che gli effetti erano concepiti come rapidissimi nel tempo e nello spazio; perci&ograve; era un vero e proprio misticismo storico, l'aspettazione di una specie di fulgurazione miracolosa&raquo; (<a href='http://gramscisource.org/quaderno/13/nota/24' target='_blank' class='link-to-note'>ivi</a>, 1613-4). G. invece pensa dialetticamente al rapporto tra spontaneit&agrave; e direzione consapevole: nello straordinario <a href='http://gramscisource.org/quaderno/3/nota/48' target='_blank' class='link-to-note'>Q 3, 48</a> critica i sindacalisti francesi e difende l'esperienza dell'&ldquo;Ordine Nuovo&rdquo; torinese che educava la spontaneit&agrave; con un'&laquo;azione politica reale delle classi subalterne, in quanto politica di massa e non semplice avventura di gruppi che si richiamano alla massa&raquo; (<a href='http://gramscisource.org/quaderno/3/nota/48' target='_blank' class='link-to-note'>ivi</a>, 330). La questione &egrave; strettamente legata al problema fondamentale dello sviluppo della teoria marxista, che il breve e denso articolo di Luxemburg del 1903 (Arrêts et progr&egrave;s du marxisme) affrontava. Per G. il marxismo non pu&ograve; essere in opposizione con i sentimenti &ldquo;spontanei&rdquo; (&laquo;non dovuti a un'attivit&agrave; educatrice sistematica da parte di un gruppo dirigente gi&agrave; consapevole&raquo;: <a href='http://gramscisource.org/quaderno/3/nota/47' target='_blank' class='link-to-note'>Q 3, 47</a>, 330) delle masse e &laquo;deve essere possibile una &ldquo;riduzione&rdquo; [...] reciproca, un passaggio dagli uni all'altra e viceversa&raquo;, elevando i movimenti &ldquo;spontanei&rdquo; a un piano superiore (<a href='http://gramscisource.org/quaderno/3/nota/47' target='_blank' class='link-to-note'>ivi</a>, 351). La critica dell'economicismo e del sindacalismo investe cos&igrave; il cuore del problema teorico del rapporto tra Riforma e Rinascimento, pratica delle masse e teoria rivoluzionaria: &laquo;si tratta, &egrave; vero, di lavorare alla elaborazione di una &eacute;lite, ma questo lavoro non pu&ograve; essere staccato dal lavoro di educare le grandi masse, anzi le due attivit&agrave; sono in realt&agrave; una sola attivit&agrave; ed &egrave; appunto ci&ograve; che rende difficile il problema (ricordare l'articolo della Rosa sullo sviluppo scientifico del marxismo e sulle ragioni del suo arresto); si tratta insomma di avere una Riforma e un Rinascimento contemporaneamente&raquo; (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 892). La Luxemburg osservava come per le esigenze pratiche del movimento operaio fosse stato sufficiente il primo libro del Capitale, che spiega scientificamente lo sfruttamento del capitalismo e postula il suo rovesciamento in socialismo, mentre le analisi del secondo e del terzo libro, fondamentali per la comprensione dell'intero processo capitalistico, erano state pressoch&eacute; ignorate, perch&eacute; non utilizzabili nella pratica politica quotidiana. Arrêts et progr&egrave;s du marxisme viene usato da G. per affrontare questioni tra loro strettamente connesse all'interno del suo progetto organico di ricerca sul problema di &laquo;come nasce il movimento storico sulla base della struttura&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1422): a) la causa della scarsa ricezione di Labriola, fondamentale nel progetto di G. di fare del marxismo una filosofia autonoma &laquo;indipendente da ogni altra corrente filosofica&raquo;, va cercata nel fatto che &laquo;nel periodo romantico della lotta, dello Sturm und Drang popolare, tutto l'interesse si appunta sulle armi pi&ugrave; immediate, sui problemi di tattica, in politica e sui minori problemi culturali nel campo filosofico&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1507-8); b) la subalternit&agrave; della filosofia della prassi ad altre filosofie, e soprattutto al materialismo filosofico, &egrave; dovuta alla necessit&agrave; del movimento operaio di combattere i residui precapitalistici nelle masse popolari, alleandosi col materialismo contro l'idealismo, che era invece la filosofia pi&ugrave; avanzata (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>); c) il ritardo della teoria in URSS e nel movimento operaio mondiale denunciato da Lif&scaron;ic (Boris Souvarine), che &laquo;non capisce nulla di tali quistioni&raquo; (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 892), &egrave; &ldquo;compensato&rdquo; dall'attivit&agrave; pratica delle iniziative sovietiche del piano (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>). Arrêts et progr&egrave;s du marxisme ha il grande merito di porre il problema &ndash; ancora attualissimo &ndash; della stasi dello sviluppo teorico del movimento operaio, fornendo per&ograve; una soluzione quasi tautologica (&laquo;la spiegazione &egrave; un po' capziosa, in quanto non fa che dare [in gran parte] come spiegazione il fatto stesso da spiegare astrattizzato&raquo;: <a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1857, ultima nota in ordine di tempo dedicata all'argomento e l'unica in cui G. prende una distanza critica da Arrêts et progr&egrave;s du marxisme). G., che pure in una nota tende a trascrivere quasi alla lettera il testo della Luxemburg (&laquo;Alla fase economico-corporativa, alla fase di lotta per l'egemonia nella societ&agrave; civile, alla fase statale corrispondono attivit&agrave; intellettuali determinate che non si possono arbitrariamente improvvisare o anticipare. Nella fase della lotta per l'egemonia si sviluppa la scienza della politica; nella fase statale tutte le superstrutture devono svilupparsi, pena il dissolvimento dello Stato&raquo;, <a href='http://gramscisource.org/quaderno/11/nota/65' target='_blank' class='link-to-note'>Q 11, 65</a>, 1493, corsivo mio), non si limita a una giustificazione storica del ritardo del marxismo, ma pone il problema della necessit&agrave; dello sviluppo teorico, improcrastinabile nel momento in cui si &egrave; entrati nella fase della costruzione dello Stato operaio: &laquo;dal momento in cui un gruppo subalterno diventa realmente autonomo ed egemone suscitando un nuovo tipo di Stato, nasce concretamente l'esigenza di [...] elaborare i concetti pi&ugrave; universali, le armi ideologiche pi&ugrave; raffinate e decisive&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1508; v. anche <a href='http://gramscisource.org/quaderno/11/nota/65' target='_blank' class='link-to-note'>Q 11, 65</a>, 1493). Egli cio&egrave; formula il difficile rapporto dialettico di spontaneit&agrave; e direzione consapevole, Riforma e Rinascimento.</p><h2>ANDREA CATONE</h2></body></html>