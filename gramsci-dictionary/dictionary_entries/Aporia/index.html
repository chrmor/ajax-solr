<html><head><title>Gramsci Dictionary: Aporia</title></head><body><h1>Aporia</h1><p> Il lemma compare nei Q in una sola nota (<a href='http://gramscisource.org/quaderno/15/nota/16' target='_blank' class='link-to-note'>Q 15, 16</a>, 1774), all'interno della rubrica Nozioni enciclopediche, in cui G. intendeva raccogliere, oltre che &laquo;nozioni enciclopediche propriamente dette, motivi di vita morale, argomenti di cultura, apologhi filosofici&raquo;, anche &laquo;spunti per un dizionario di politica e critica&raquo; (<a href='http://gramscisource.org/quaderno/8/nota/125' target='_blank' class='link-to-note'>Q 8, 125</a>, 1015). La trattazione gramsciana del lemma sembra infatti rispondere a un'esigenza pi&ugrave; compilativa che teorica. G. definisce l'aporia prima semplicemente come &laquo;dubbio&raquo;, poi come &laquo;nesso di pensiero ancora in formazione, pieno di contraddizioni che aspettano una soluzione&raquo;, giungendo ad affermare che &laquo;pertanto l'aporia pu&ograve; risolversi, come ogni dubbio, positivamente e negativamente&raquo; (<a href='http://gramscisource.org/quaderno/15/nota/16' target='_blank' class='link-to-note'>Q 15, 16</a>, 1774). G., dunque, prima equipara genericamente l'aporia al dubbio, poi elabora una definizione non solo distante dal significato etimologico del termine (&ldquo;passaggio impraticabile&rdquo;, &ldquo;strada senza uscita&rdquo;), ma anche dal senso prevalente che esso ha assunto nella storia del pensiero filosofico (mancanza &ldquo;strutturale&rdquo; di una soluzione). G., infatti, sembra concepire l'aporia unicamente come un &ldquo;non ancora&rdquo; e dunque considerare l'assenza di una soluzione soltanto come fase transitoria e caduca all'interno dello svolgimento di un &laquo;pensiero in isviluppo&raquo;, ancora in formazione. L'importanza di questa nota, allora, appare legata, pi&ugrave; che alla pregnanza della definizione in s&eacute;, a quanto essa ci dice di G. e del &laquo;pensiero in isviluppo&raquo; nei Q con implicita valenza autoriflessiva. Pur nella forma aperta e per alcuni versi frammentaria, il pensiero si produce nel carcere sempre come svolgimento, processo, tensione e dialettica alla risoluzione di contraddizioni non ancora risolte che non ammette teoricamente aporie irresolubili.</p><h2>ELEONORA FORENZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialettica'>Dialettica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ritmo del pensiero'>Ritmo del pensiero</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Tecnica del pensare'>Tecnica del pensare</a></body></html>