<html><head><title>Gramsci Dictionary: Eguaglianza, egualitarismo</title></head><body><p> G. individua l'origine dell'egualitarismo proprio del &laquo;senso comune&raquo; moderno: a) nella concezione cristiana &laquo;di dio-padre e uomini-figli, quindi uguali&raquo; (<a href='http://gramscisource.org/quaderno/7/nota/38' target='_blank' class='link-to-note'>Q 7, 38</a>, 887); b) nel principio idealista per cui &laquo;la filosofia &egrave; la scienza democratica per eccellenza in quanto si riferisce alla facolt&agrave; di ragionare comune a tutti&raquo; (<a href='http://gramscisource.org/quaderno/10b/nota/35' target='_blank' class='link-to-note'>Q 10 II, 35</a>, 12801); c) nell'eguaglianza naturale fra membri della stessa specie posta della biologia. G. rigetta il &laquo;sarcasmo&raquo; (<a href='http://gramscisource.org/quaderno/10b/nota/22' target='_blank' class='link-to-note'>Q 10 II, 22</a>, 1260) con cui Croce irrideva tali ideali che, per quanto possano apparire vecchie utopie, assumono vita reale se corrispondono ai bisogni storici delle masse. Al sarcasmo scettico che mira a distruggere, insieme alla forma utopica, anche il contenuto, G. oppone il &laquo;sarcasmo appassionato&raquo; di Marx, che non annienta il &laquo;nucleo vivo delle aspirazioni contenute in quelle credenze&raquo;, ma ne dileggia la forma utopista, per elaborare una forma in grado di &laquo;determinare meglio quelle aspirazioni&raquo; (<a href='http://gramscisource.org/quaderno/26/nota/5' target='_blank' class='link-to-note'>Q 26, 5</a>, 2300). G. confuta l'idea di una natura umana presupposta al divenire storico, fondamento di tutte le utopie egualitarie; non si d&agrave; un &laquo;&ldquo;uomo in generale&rdquo;&raquo; eguale a un altro, ma la natura umana &laquo;muta continuamente col mutarsi dei rapporti sociali&raquo; (<a href='http://gramscisource.org/quaderno/7/nota/38' target='_blank' class='link-to-note'>Q 7, 38</a>, 885). L'eguaglianza non &egrave; un astratto diritto dell'uomo, ma &egrave; il legame che unisce i membri di una classe sulla base della coscienza della disuguaglianza con altri gruppi. Il grado di consapevolezza di essa attraversa fasi distinte &laquo;che corrispondono ai diversi momenti della coscienza politica collettiva&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1583). Quest'ultima ha come base una coscienza comune economica che porta a battersi per la riforma della legislazione al fine di conseguire l'eguaglianza politico-giuridica coi gruppi dominanti. D'altra parte, come osserva G., &laquo;non pu&ograve; esistere eguaglianza politica completa e perfetta senza eguaglianza economica&raquo; (<a href='http://gramscisource.org/quaderno/6/nota/12' target='_blank' class='link-to-note'>Q 6, 12</a>, 693).</p></body></html>