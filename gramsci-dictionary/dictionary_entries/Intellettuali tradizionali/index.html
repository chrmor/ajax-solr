<html><head><title>Gramsci Dictionary: Intellettuali tradizionali</title></head><body><h1>Intellettuali tradizionali</h1><p> G. muove innanzitutto da quello che considera il punto centrale della questione degli intellettuali, vale a dire &laquo;la distinzione tra intellettuali &lt;come&gt; categoria organica di ogni gruppo sociale e intellettuali come categoria tradizionale, distinzione da cui scaturisce tutta una serie di problemi e di possibili ricerche storiche&raquo; (<a href='http://gramscisource.org/quaderno/1/nota/49' target='_blank' class='link-to-note'>Q 1, 49</a>, 477). Egli poi definisce con nettezza &laquo;la formazione degli intellettuali tradizionali&raquo; come il &laquo;problema storico pi&ugrave; interessante&raquo; (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 478), e subito dopo passa a esaminare in alcune sue linee essenziali lo sviluppo storico degli intellettuali in Europa e fuori d'Europa. Vanno segnalate come tra le pi&ugrave; significative le considerazioni sull'Italia, per la quale &laquo;il fatto centrale &egrave; appunto la funzione internazionale o cosmopolita dei suoi intellettuali che &egrave; causa ed effetto dello stato di disgregazione in cui rimane la penisola dalla caduta dell'Impero romano fino al 1870&raquo; (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 479), e sugli Stati Uniti, in cui &egrave; da notare invece &laquo;l'assenza degli intellettuali tradizionali e quindi il diverso equilibrio degli intellettuali in generale&raquo;, in relazione alla &laquo;formazione massiccia sulla base industriale di tutte le superstrutture moderne&raquo; (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 481). G. argomenta la sua distinzione tra gli intellettuali come categoria organica e gli intellettuali come categoria tradizionale. Egli osserva che ogni gruppo sociale, &laquo;nascendo sulla base originaria di una funzione essenziale nel mondo della produzione economica, crea insieme, organicamente, un ceto o pi&ugrave; ceti di intellettuali che gli danno omogeneit&agrave; e consapevolezza della propria funzione nel campo economico&raquo;, sicch&eacute; &laquo;l'imprenditore capitalista crea con s&eacute; l'economista, lo scienziato dell'economia politica&raquo; (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 474-5). Ma ogni gruppo sociale, emergendo alla storia dalla struttura economica, trova o ha trovato (almeno nella storia finora svoltasi) delle &laquo;categorie intellettuali preesistenti&raquo;, le quali si presentano come figure di una continuit&agrave; storica ininterrotta, non messa in discussione nemmeno dai pi&ugrave; complessi mutamenti sociali e politici. Dagli ecclesiastici (&laquo;monopolizzatori per lungo tempo di alcuni servizi essenziali&raquo;) a Croce (che si sente &laquo;legato ad Aristotele pi&ugrave; che ad Agnelli&raquo;, <a href='http://gramscisource.org/quaderno/1/nota/49' target='_blank' class='link-to-note'>ivi</a>, 475), essi, che costituiscono la &laquo;categoria tradizionale&raquo; (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 477), avvertono &laquo;con &ldquo;spirito di corpo&rdquo;&raquo; la continuit&agrave; della loro condizione e qualifica intellettuale, al punto da determinare l'&ldquo;apparenza&rdquo; di s&eacute; come un gruppo sociale indipendente, con i suoi propri caratteri, con una certa autonomia dal gruppo sociale dominante (<a href='http://gramscisource.org/quaderno/1/nota/49' target='_blank' class='link-to-note'>ivi</a>, 475). &Egrave; interessante rilevare come G., in un passaggio sull'insegnamento della filosofia, da intendersi come &laquo;rivolto non ad informare storicamente il discente sullo svolgimento della filosofia passata, ma a formarlo culturalmente, ad aiutarlo a elaborare criticamente il proprio pensiero per partecipare a una comunit&agrave; ideologica e culturale&raquo;, affermi che &egrave; necessario &laquo;prendere le mosse dal &ldquo;senso comune&rdquo;, in primo luogo, secondariamente dalla religione, e solo in un terzo tempo dai sistemi filosofici elaborati&raquo; da quelli che chiama i &laquo;gruppi intellettuali tradizionali&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1401). Nel Q 12 G. osserva che l'&laquo;autoposi zione&raquo; che gli intellettuali tradizionali operano di s&eacute; come autonomi e indipendenti dal &laquo;gruppo sociale dominante&raquo;, questa loro &laquo;utopia sociale&raquo;, ha conseguenze di vasta portata nel campo ideologico e politico: tutta la filosofia dell'idealismo, ad esempio, si pu&ograve; facilmente connettere, secondo G., con questa posizione, o autoposizione, assunta dal &laquo;complesso sociale degli intellettuali&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1515). Molto importanti, infine, sono le ulteriori considerazioni di G. sulla mancanza, negli Stati Uniti, di &laquo;una vasta sedimentazione di intellettuali tradizionali, come si &egrave; verificata nei paesi di antica civilt&agrave;&raquo;: tale mancanza spiega in parte, secondo il pensatore sardo, sia &laquo;l'esistenza di due soli grandi partiti politici, che si potrebbero in realt&agrave; facilmente ridurre a uno solo&raquo;, sia &laquo;all'opposto la moltiplicazione illimitata delle sette religiose&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1527).</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofo e filosofo democratico'>Filosofo e filosofo democratico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali organici'>Intellettuali organici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Senso comune'>Senso comune</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stati Uniti'>Stati Uniti</a></body></html>