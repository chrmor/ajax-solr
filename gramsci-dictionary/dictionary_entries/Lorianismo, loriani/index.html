<html><head><title>Gramsci Dictionary: Lorianismo, loriani</title></head><body><p> Con il termine di &laquo;lorismo&raquo; e poi di &laquo;lorianismo&raquo; G. indica alcuni aspetti della mentalit&agrave; di molti intellettuali italiani che, come Achille Loria, sono prova della &laquo;scarsa organizzazione della cultura&raquo; nazionale (<a href='http://dl.gramsciproject.org/quaderno/1/nota/25' target='_blank' class='link-to-note'>Q 1, 25</a>, 22) e della sua &laquo;disorganicit&agrave;&raquo; (Q 28, p. 2321), della &laquo;mancanza di controllo e di critica&raquo; (<a href='http://dl.gramsciproject.org/quaderno/1/nota/25' target='_blank' class='link-to-note'>Q 1, 25</a>, 22), della &laquo;mollezza e indulgenza etica nel campo dell'attivit&agrave; scientifico-culturale&raquo; (<a href='http://dl.gramsciproject.org/quaderno/28/nota/0' target='_blank' class='link-to-note'>Q 28, 0</a>, 2321). Tali intellettuali, con il gusto dell'originalit&agrave; a tutti i costi dei concetti e/o dell'argomentazione e la scarsa scientificit&agrave; del loro metodo d'indagine, si erano andati dedicando all'elaborazione di opere di successo, ma di dubbio valore, poich&eacute; bislacche e dilettantesche, a volte in contrasto non solo con la logica, ma anche con la realt&agrave; economica, sociale e politica del paese. Di quest'ultimo aspetto pu&ograve; essere esemplificativo un volume di G. A. Fanelli, L'Artigianato. Sintesi di un'economia corporativa, che predica un ritorno all'artigianato, dichiarando fallimentare la produzione industriale: la bislacca teoria, che ebbe una grande diffusione, dimostrava indifferenza nei confronti della vita nazionale ed era inoltre in contrasto con la concezione fascista dell'Italia come &laquo;&ldquo;nazione militare&rdquo;&raquo;, dato che &ndash; osserva G. &ndash; il paese non avrebbe certo potuto competere militarmente con altri Stati con cannoni costruiti da artigiani o usando come mezzo di locomozione ancora carri trainati da buoi (<a href='http://dl.gramsciproject.org/quaderno/28/nota/17' target='_blank' class='link-to-note'>Q 28, 17</a>, 2335). Il lorianismo sarebbe tipico, in particolare, di una serie di intellettuali positivisti, convinti di aver corretto e superato il marxismo. Sul materialismo storico sono commentate da G. in <a href='http://dl.gramsciproject.org/quaderno/4/nota/6' target='_blank' class='link-to-note'>Q 4, 6</a> alcune &laquo;&ldquo;loriate&rdquo;&raquo; di Roberto Ardig&ograve; (<a href='http://dl.gramsciproject.org/quaderno/4/nota/6' target='_blank' class='link-to-note'>ivi</a>, 428), interessanti per seguire la genesi del &laquo;&ldquo;ventraiolismo&rdquo;&raquo;, secondo cui l'uomo sarebbe spinto irresistibilmente dalla fame e da altri &ldquo;sentimenti&rdquo; e la concezione materialistica della storia andrebbe ricondotta alla forza della natura, anzich&eacute; alla ragione economica. Lo scritto di Ardig&ograve; sarebbe loriano non solo nei contenuti, ma anche nel metodo, dato che l'autore, anzich&eacute; documentarsi a fondo, si sarebbe limitato a leggere sull'argomento &laquo;qualche articolo strafalcionesco di qualche periodichetto&raquo; (<a href='http://dl.gramsciproject.org/quaderno/16/nota/8' target='_blank' class='link-to-note'>Q 16, 8</a>, 1854). Il proliferare del fenomeno &ldquo;lorianistico&rdquo;, analizzato nel contesto italiano ma reputato da G. ricorrente a ogni latitudine e in ogni epoca storica, costituisce un segnale indiscutibile della fragilit&agrave; della civilt&agrave; moderna. Di questo ci si sarebbe resi conto solo nel 1935, quando l'hitlerismo dimostr&ograve; che in Germania &laquo;covava, sotto l'apparente dominio di un gruppo intellettuale serio, un lorianismo mostruoso che ha rotto la crosta ufficiale e si &egrave; diffuso come concezione e metodo scientifico di una &ldquo;ufficialit&agrave;&rdquo;&raquo; (<a href='http://dl.gramsciproject.org/quaderno/28/nota/1' target='_blank' class='link-to-note'>Q 28, 1</a>, 2325). A stupire e preoccupare G. non &egrave; che un Loria pubblichi libri, perch&eacute; esistono sempre &laquo;gli scopritori del moto perpetuo e i parroci che stampano continuazioni della Gerusalemme Liberata&raquo; (<a href='http://dl.gramsciproject.org/quaderno/28/nota/1' target='_blank' class='link-to-note'>ivi</a>, 2326), quanto piuttosto che Loria sia diventato un &laquo;&ldquo;maestro&rdquo;&raquo;, influente su un vasto pubblico: ci&ograve; attesta anche in tempi normali la debolezza degli &laquo;argini critici&raquo; frapposti al dilagare di fenomeni come il lorianismo. A maggior ragione, in &laquo;tempi anormali&raquo;, caratterizzati da &laquo;passioni scatenate&raquo;, &egrave; comprensibile che dei Loria, con l'appoggio di &laquo;forze interessate&raquo;, possano &laquo;impaludare per decenni un ambiente di civilt&agrave; intellettuale ancora debole e gracile&raquo; (<a href='http://dl.gramsciproject.org/quaderno/28/nota/1' target='_blank' class='link-to-note'>ibid.</a>). Alla rubrica dedicata al lorianismo G. attribuisce una chiara funzione pedagogica: nell'impossibilit&agrave; di impartire in tempi brevi un'istruzione adeguata a grandi masse di uomini che, non possedendo un &laquo;abito scientifico e critico&raquo;, immaginano soluzioni facili per ogni problema, il pensatore sardo ritiene utile colpire la loro &laquo;&ldquo;fantasia&rdquo;&raquo;, illustrando dei &laquo;tipi di ilotismo intellettuale&raquo; (<a href='http://dl.gramsciproject.org/quaderno/1/nota/63' target='_blank' class='link-to-note'>Q 1, 63</a>, 74). In tal modo si pu&ograve; sviluppare il senso del ridicolo e, annientando come con &laquo;un opportuno colpo di spillo&raquo; in modo pressoch&eacute; fulmineo &laquo;gli effetti dell'oppio intellettuale&raquo; (<a href='http://dl.gramsciproject.org/quaderno/28/nota/11' target='_blank' class='link-to-note'>Q 28, 11</a>, 2331), generare un sentimento di avversione &laquo;&ldquo;istintiva&rdquo;&raquo; (<a href='http://dl.gramsciproject.org/quaderno/28/nota/11' target='_blank' class='link-to-note'>ivi</a>, 2330) nei confronti del &laquo;disordine intellettuale&raquo;, che secondo l'autore dei Q inevitabilmente porterebbe anche al &laquo;disordine morale&raquo;. Di qui il bisogno invece di &laquo;creare gente sobria, paziente, che non disperi dinanzi ai peggiori orrori e non si esalti a ogni sciocchezza. Pessimismo dell'intelligenza, ottimismo della volont&agrave;&raquo; (<a href='http://dl.gramsciproject.org/quaderno/1/nota/63' target='_blank' class='link-to-note'>Q 1, 63</a>, 75). Achille Loria non costituisce per G. un &laquo;caso teratologico individuale&raquo; (<a href='http://dl.gramsciproject.org/quaderno/1/nota/25' target='_blank' class='link-to-note'>Q 1, 25</a>, 22); nella riflessione carceraria sono cos&igrave; rubricate molte altre personalit&agrave; come &ldquo;loriane&rdquo;. Tra di esse si annoverano Tommaso Sillani, che in modo eclatante aveva interpretato come clinica ginecologica ante litteram la casa dei Parti, edificio romano che prendeva il nome dalla popolazione asiatica (equivoco ampiamente narrato in Le nuove energie intellettuali, 8 giugno 1918, in NM 97-100); Filippo Carli, che avrebbe pronosticato un imminente ritorno alla navigazione a vela; Giuseppe Belluzzo, che avrebbe supposto l'esistenza di grandi ricchezze nascoste nelle montagne; Guglielmo Ferrero, che in La fin des aventures reputava possibile tornare alla &laquo;&ldquo;guerra dei merletti&rdquo;&raquo; ed esaltava &laquo;l'arte militare dei cicisbei&raquo; (<a href='http://dl.gramsciproject.org/quaderno/28/nota/12' target='_blank' class='link-to-note'>Q 28, 12</a>, 2332); Angelo Oliviero Olivetti, &laquo;sconnesso e pretenzioso erudito da bazar&raquo; (<a href='http://dl.gramsciproject.org/quaderno/8/nota/76' target='_blank' class='link-to-note'>Q 8, 76</a>, 984). Nell'ambito della critica letteraria G. ricorda Luigi Valli e la sua &laquo;interpretazione &ldquo;cospiratoria&rdquo; e massonica del Dolce Stil nuovo&raquo; (<a href='http://dl.gramsciproject.org/quaderno/1/nota/97' target='_blank' class='link-to-note'>Q 1, 97</a>, 93) e Giulio Salvadori, che scopre nei Promessi Sposi &laquo;il dramma di Enrichetta (Lucia) oppressa da Condorcet, Donna Giulia e il Manzoni stesso (Don Rodrigo, l'Innominato ecc.)&raquo; (<a href='http://dl.gramsciproject.org/quaderno/1/nota/97' target='_blank' class='link-to-note'>ibid.</a>). Di Paolo Orano sono riportati invece alcuni aforismi &ldquo;loriani&rdquo; su Ibsen (<a href='http://dl.gramsciproject.org/quaderno/3/nota/66' target='_blank' class='link-to-note'>Q 3, 66</a>); sul suo Cristo e Quirino si ricorda poi il giudizio di Sorel pubblicato sul &ldquo;Mouvement socialiste&rdquo; dell'aprile 1908, ironico e reticente, a differenza, come in altri casi, del parere espresso nelle lettere a Croce. Orano, insipientemente, lo riporterebbe come se fosse un elogio nell'edizione Campitelli del libro, pubblicata nel 1928 (<a href='http://dl.gramsciproject.org/quaderno/3/nota/132' target='_blank' class='link-to-note'>Q 3, 132</a>). Un episodio gustoso nel campo della critica musicale &egrave; raccontato in <a href='http://dl.gramsciproject.org/quaderno/8/nota/74' target='_blank' class='link-to-note'>Q 8, 74</a>; secondo quanto attesta Croce nelle Conversazioni critiche, Enrico Ferri durante una commemorazione di Zola a Napoli aveva definito Verdi un &laquo;&ldquo;ingegno&rdquo;&raquo;, anzich&eacute; un genio: prova ne sarebbe che &laquo;suol tenere in perfetto ordine i conti dell'azienda domestica!&raquo; (<a href='http://dl.gramsciproject.org/quaderno/8/nota/74' target='_blank' class='link-to-note'>ivi</a>, 984). Pensava infatti, non intendendosi di musica, ossia &laquo;non essendo esposto alle seduzioni della malia di quell'arte&raquo; (<a href='http://dl.gramsciproject.org/quaderno/8/nota/74' target='_blank' class='link-to-note'>ibid.</a>), di giudicare obiettivamente. Una variante dell'aneddoto vedeva Ferri invece, per gli stessi motivi, sentirsi in grado di indicare chi fosse il pi&ugrave; grande genio tra Verdi e Wagner. Un caso limite e clinico sarebbe poi quello di Arturo Lenzi, candidato al quarto collegio di Torino nel maggio-giugno 1914, che avrebbe proposto di radere al suolo le ingombranti montagne del paese e poi utilizzarne il materiale per fertilizzare il deserto libico (<a href='http://dl.gramsciproject.org/quaderno/1/nota/32' target='_blank' class='link-to-note'>Q 1, 32</a>); il colonnello del Genio navale ingegnere Barberis propose invece, al Congresso delle scienze di Perugia dell'ottobre 1927, di coltivare ad arachidi 50.000 km2 per garantire all'Italia il quantitativo necessario di oli combustibili, meritando cos&igrave; anch'egli una menzione nella nota sul lorianismo in <a href='http://dl.gramsciproject.org/quaderno/3/nota/105' target='_blank' class='link-to-note'>Q 3, 105</a>. Loriano sarebbe anche il discorso di Turati sulle &laquo;&ldquo;salariate dell'amore&rdquo;&raquo; (<a href='http://dl.gramsciproject.org/quaderno/1/nota/37' target='_blank' class='link-to-note'>Q 1, 37</a>, 27): G. vi aveva gi&agrave; accennato polemicamente sulle pagine dell'&ldquo;Ordine Nuovo&rdquo; e lo definisce nel Testo C della suddetta nota &laquo;disonorevole e abbietto&raquo; (<a href='http://dl.gramsciproject.org/quaderno/28/nota/9' target='_blank' class='link-to-note'>Q 28, 9</a>, 2329). Molti altri esempi di lorianismo nella produzione letteraria e scientifica italiana possono essere riscontrati secondo G. negli articoli di riviste come &ldquo;La Critica&rdquo;, &ldquo;l'Unit&agrave;&rdquo; e &ldquo;La Voce&rdquo;. Il &ldquo;lorismo&rdquo; come &laquo;fatto generale di cultura&raquo; si sarebbe inoltre &laquo;&ldquo;tumefatto&rdquo; nel campo della &ldquo;sociologia&rdquo;&raquo; (<a href='http://dl.gramsciproject.org/quaderno/1/nota/32' target='_blank' class='link-to-note'>Q 1, 32</a>, 25), di cui degno rappresentante &egrave; Alberto Lumbroso. G. si stupisce del fatto che i suoi due volumi Le origini economiche e diplomatiche della guerra mondiale e L'imperialismo britannico dagli albori dell'Ottocento allo scoppio della guerra abbiano trovato accoglienza nella Collezione Gatti; con analogo stupore ricorda inoltre il rapporto di Luzzatti con il &ldquo;Corriere della Sera&rdquo; e quello di Loria, in veste di scrittore apprezzato e per qualche tempo di membro della redazione, con la &ldquo;Riforma sociale&rdquo; di Einaudi, per additare le responsabilit&agrave; degli intellettuali nell'ossequio generale tributato a tali figure, facendo in particolare riferimento, nel caso di Loria, all'operato di Einaudi, in quanto &laquo;organizzatore di movimenti culturali&raquo; (<a href='http://dl.gramsciproject.org/quaderno/28/nota/1' target='_blank' class='link-to-note'>Q 28, 1</a>, 2321). La sua &laquo;&ldquo;fatica&rdquo;&raquo;, senza dubbio &ldquo;loriana&rdquo;, di compilatore della Bibliografia di Achille Loria, pubblicata come supplemento al n. 5 della &ldquo;Riforma sociale&rdquo; (settembre-ottobre 1932), avrebbe non solo avvalorato &laquo;la &ldquo;dignit&agrave;&rdquo; scientifica del Loria&raquo;, ma anche riportato sullo stesso piano tutti i suoi scritti, cercando di colpire il giovane ipotetico lettore contemporaneo con la mole delle sue opere (<a href='http://dl.gramsciproject.org/quaderno/28/nota/1' target='_blank' class='link-to-note'>ibid.</a>). Nell'ambito della linguistica, invece, G. fa il nome di Alfredo Trombetti, pur precisando che si tratta di &laquo;un semplice giudizio di squilibrio tra la &ldquo;logicit&agrave;&rdquo; e il contenuto concreto dei suoi studi&raquo; (<a href='http://dl.gramsciproject.org/quaderno/3/nota/86' target='_blank' class='link-to-note'>Q 3, 86</a>, 364) e non di un giudizio complessivo sulla sua opera. &laquo;Formidabile poliglotta&raquo;, egli non sarebbe per G. un glottologo, dacch&eacute; la &laquo;conoscenza materiale di innumerevoli lingue gli prende la mano sul metodo scientifico&raquo; (<a href='http://dl.gramsciproject.org/quaderno/3/nota/86' target='_blank' class='link-to-note'>ibid.</a>). Nel campo dell'antichistica &egrave; connesso al lorianismo anche il falso annuncio del ritrovamento dei libri perduti di Tito Livio ad opera di un professore napoletano, che fu cos&igrave; danneggiato da Ribezzo che gli contendeva una cattedra universitaria (<a href='http://dl.gramsciproject.org/quaderno/3/nota/89' target='_blank' class='link-to-note'>Q 3, 89</a>, 372). Elementi di lorianismo sarebbero poi rintracciabili negli scritti letterari di alcuni sindacalisti italiani grazie alle lettere di Sorel a Croce: in una di queste si ricorda ad esempio che la tesi di laurea di Arturo Labriola farebbe supporre che egli credeva che il Capitale di Marx fosse ispirato alla situazione e alla storia economica francese, anzich&eacute; a quella inglese (<a href='http://dl.gramsciproject.org/quaderno/28/nota/5' target='_blank' class='link-to-note'>Q 28, 5</a>). Nel quadro del lorianismo, infine, secondo G. andrebbe inserito anche Corso Bovio, come nei quadri di genere fiamminghi &egrave; sempre collocato un cagnolino, ma il paragone pure gli sembra troppo lusinghiero: &laquo;forse il cagnolino &egrave; gi&agrave; un animale troppo grosso: una blatta sarebbe pi&ugrave; adeguata a rappresentarlo&raquo; (<a href='http://dl.gramsciproject.org/quaderno/4/nota/73' target='_blank' class='link-to-note'>Q 4, 73</a>, 514).</p></body></html>