<html><head><title>Gramsci Dictionary: Hegel, Georg Wilhelm Friedrich</title></head><body><p> Contro la riduzione crociana del marxismo a mero canone empirico di allargamento della ricerca storica G. rivendica, sulla scia di Antonio Labriola, il valore della filosofia della praxis come sistema di pensiero autonomo, &laquo;autosufficiente&raquo; e &laquo;indipendente da ogni altra corrente filosofica&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1507). Ma se si considerano le correnti teoriche, ossia gli &laquo;elementi &ldquo;originari&rdquo;&raquo;, che hanno comunque influenzato il marxismo &ndash; e che sono per G. lo spinozismo, l'hegelismo, il materialismo francese e l'economia classica inglese &ndash; certamente &laquo;l'hegelismo &egrave; il pi&ugrave; importante&raquo; (<a href='http://gramscisource.org/quaderno/4/nota/11' target='_blank' class='link-to-note'>Q 4, 11</a>, 433). Il valore fondamentale della dialettica di Hegel consiste per G. nella capacit&agrave; di unificare gli opposti, nel &laquo;suo tentativo di superare le concezioni tradizionali di &ldquo;idealismo&rdquo; e di &ldquo;materialismo&rdquo;&raquo; (<a href='http://gramscisource.org/quaderno/4/nota/11' target='_blank' class='link-to-note'>ibid.</a>). Infatti il tentativo hegeliano di superare ogni opposizione tra materia e spirito, finito e infinito, bene e male, essere e dover essere, ha significato la conquista per la cultura moderna del pi&ugrave; rigoroso immanentismo, con l'esclusione di ogni possibile forma di dualismo tra mondo della realt&agrave; concreta e sensibile e mondo della trascendenza delle idee e dello spirito: dualismo invece presente, in vari modi, nelle filosofie e nelle culture precedenti. In questo senso immanentismo &egrave; sinonimo del pi&ugrave; rigoroso storicismo, come disposizione a spiegare il vivere e l'agire degli esseri umani attraverso le azioni e le relazioni degli stessi, senza riferimento alcuno a possibili fattori di natura trascendente ed extraumana. Significativamente a tal proposito G. riporta nei Q il seguente passo di Guido Calogero dalla &ldquo;Nuova Antologia&rdquo;: &laquo;Hegel &egrave; cos&igrave; il vero instauratore dell'immanentismo: nella dottrina dell'identit&agrave; del razionale e del reale &egrave; consacrato il concetto del valore unitario del mondo nel suo concreto sviluppo, come nella critica dell'astratto sollen si esprime tipicamente l'antitesi ad ogni negazione di quell'unit&agrave; e a ogni ipostatizzazione dell'ideale in una sfera trascendente a quella della sua realizzazione effettiva. E da questo punto di vista, per la prima volta, il valore della realt&agrave; s'identifica assolutamente con quello della sua storia: nell'immanenza hegeliana &egrave; insieme, cos&igrave;, la fondazione capitale di tutto lo storicismo moderno&raquo; (<a href='http://gramscisource.org/quaderno/10b/nota/4' target='_blank' class='link-to-note'>Q 10 II, 4</a>, 1243). Anzi, ancor pi&ugrave; specificamente, in tale prospettiva di valorizzazione della dialettica come strumento fondamentale della modernit&agrave; G. vede in Hegel la fonte dell'unit&agrave; marxiana di teoria e di prassi, di una filosofia cio&egrave; che, come viene detto nelle Tesi su Feuerbach, cessa di contemplare il mondo dall'esterno della teoria per rivoluzionarlo e trasformarlo. Ma la posizione di Hegel, osserva G., &laquo;mi pare assai pi&ugrave; importante ancora come &ldquo;fonte&rdquo; del pensiero espresso nelle Tesi su Feuerbach che i filosofi hanno spiegato il mondo e si tratta ora di mutarlo, cio&egrave; che la filosofia deve diventare &ldquo;politica&rdquo;, &ldquo;pratica&rdquo;, per continuare ad essere filosofia: la &ldquo;fonte&rdquo; per la teoria dell'unit&agrave; di teoria e pratica&raquo; (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1066). Nelle Lezioni di filosofia della storia, osserva G., Hegel &egrave; stato capace d'interpretare l'epoca della storia universale a lui contemporanea, l'epoca cio&egrave; del crollo dell'ancien r&eacute;gime, come l'azione concorde di due popoli, quello tedesco e quello francese, ossia come il rivoluzionamento del mondo secondo il principio di libert&agrave;, rispettivamente, dal lato delle visioni teoriche e da quello delle istituzioni della prassi sociale e politica: &laquo;sicch&eacute; &ndash; sottolinea G. traducendo il testo hegeliano &ndash;, laddove il nuovo principio in Germania &ldquo;ha fatto irruzione come spirito e concetto&rdquo; in Francia invece si &egrave; esplicato &ldquo;come realt&agrave; effettuale&rdquo;&raquo; (<a href='http://gramscisource.org/quaderno/8/nota/208' target='_blank' class='link-to-note'>ibid.</a>). Del resto tale implicazione in Hegel tra mondo ideale da un lato e mondo istituzionale dall'altro, ossia tra dimensione teorica e dimensione pratica, &egrave; confermata per G. dalla dottrina hegeliana dello Stato etico e dalla teorizzazione, ad essa congiunta, del significato peculiare e originale che Hegel ha assegnato al concetto di &ldquo;societ&agrave; civile&rdquo;. La teoria dello Stato in Hegel infatti &egrave; parimenti lontana da una concezione premoderna-patrimoniale, come possesso privato di un principe-padrone di cui i cittadini sono sudditi-figli, sia dalla concezione classicamente liberale e del tutto negativa dello Stato come semplice &ldquo;guardiano notturno&rdquo; che, senza comparire sulla scena, deve solo codificare i termini della non invasivit&agrave; reciproca di iniziative e di azioni che si giocano solo nell'orizzonte di una societ&agrave; civile animata dalla libert&agrave; e dalla concorrenza di forze private. Hegel assegna invece allo Stato, nota G., in quanto appunto Stato etico, una funzione positiva e attiva d'intervento in primo luogo educativo e morale e, in tal senso, la societ&agrave; civile, lungi dal ridursi all'ambito solo della produzione e dell'economia, &egrave; un insieme di funzioni e di istituzioni di natura essenzialmente ideologico-culturale che hanno il compito di produrre una coscienza unitaria di massa. &laquo;Ogni Stato &egrave; etico &ndash; scrive G. &ndash; in quanto una delle sue funzioni pi&ugrave; importanti &egrave; quella di elevare la grande massa della popolazione a un determinato livello culturale e morale, livello (o tipo) che corrisponde alle necessit&agrave; di sviluppo delle forze produttive e quindi agli interessi delle classi dominanti&raquo; (<a href='http://gramscisource.org/quaderno/8/nota/179' target='_blank' class='link-to-note'>Q 8, 179</a>, 1049). Nella sua Filosofia del diritto Hegel assegna alla societ&agrave; civile molte funzioni di natura non economica ma assistenziale e solidaristico-associativa, che hanno lo scopo di favorire un riconoscimento tra i cittadini che non passa attraverso il mercato delle merci e lo scambio di denaro, e appunto per tale non riduzione della societ&agrave; civile all'economico G. pu&ograve; scrivere che il modo in cui &laquo;la societ&agrave; civile [...] &egrave; intesa dallo Hegel&raquo; &egrave; anche il &laquo;senso in cui &egrave; spesso adoperata in queste note (cio&egrave; nel senso di egemonia politica e culturale di un gruppo sociale sull'intera societ&agrave;, come contenuto etico dello Stato)&raquo; (<a href='http://gramscisource.org/quaderno/6/nota/24' target='_blank' class='link-to-note'>Q 6, 24</a>, 703). N&eacute; casualmente si d&agrave; in Hegel la coincidenza tra funzionari dello Stato etico e intellettuali, giacch&eacute; la burocrazia e i funzionari dello Stato, avendo a oggetto precipuo del loro agire l'interesse generale, trascendono l'economico-corporativo e danno vita a un'unificazione che tende a togliere ogni divisione tra dominanti e dominati. &laquo;Nella concezione non solo della [scienza] politica, ma in tutta la concezione della vita culturale e spirituale, ha avuto enorme importanza la posizione assegnata da Hegel agli intellettuali, che deve essere accuratamente studiata. Con Hegel si incomincia a non pensare pi&ugrave; secondo le caste o gli &ldquo;stati&rdquo; ma secondo lo &ldquo;Stato&rdquo;, la cui &ldquo;aristocrazia&rdquo; sono appunto gli intellettuali&raquo; (<a href='http://gramscisource.org/quaderno/8/nota/187' target='_blank' class='link-to-note'>Q 8, 187</a>, 1054). Il marxismo ha continuato, elaborandola in modo autonomo, questa disposizione alla compenetrazione di filosofia e storia, di teoria e di prassi, propria della filosofia di Hegel: &laquo;La filosofia della praxis &egrave; stata la traduzione dell'hegelismo in linguaggio storicistico&raquo; (<a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1233). L'ha capovolta, affrancandola dalla forma speculativa e sottraendola al primato dell'idea e dello spirito, ma ne ha accolto l'istanza fondamentale della totale immanenza dell'agire umano nella storia e del nesso dialettico di questo agire per cui ogni affermazione positiva &egrave; sempre l'affermazione su un opposto negativo, per cui si pu&ograve; ben comprendere la tesi di Engels, che vede il &laquo;&ldquo;proletariato tedesco come solo erede della filosofia classica tedesca&rdquo;&raquo; (<a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504). Invece, se l'elaborazione dell'hegelismo compiuta da Marx ne costituisce un vero superamento perch&eacute; supera Hegel quanto a radicalizzazione dell'identificazione e compenetrazione tra pensare e fare, la riforma della dialettica hegeliana avanzata da Croce e Gentile genera solo un &laquo;hegelismo addomesticato&raquo; (<a href='http://gramscisource.org/quaderno/8/nota/225' target='_blank' class='link-to-note'>Q 8, 225</a>, 1083), secondo le esigenze ideologiche e politiche proprie della tradizione dei moderati italiani. Non &egrave; for se vero, si domanda G., che &laquo;il superamento dell'hegelismo fatto da Marx&raquo; &egrave; lo &laquo;sviluppo storico pi&ugrave; fecondo di questa filosofia, mentre la riforma Croce-Gentile &egrave; appunto solo una &ldquo;riforma&rdquo; e non un superamento?&raquo; (<a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504). Se pure c'&egrave; un'esigenza legittima, sottolinea G., nella necessit&agrave; da parte di Croce di concepire una dialettica dei distinti, oltre la dialettica degli opposti, ci&ograve; che accade alla riforma crociana della dialettica &egrave; alla fine di eliminare completamente dalla storia il momento dell'opposizione e del conflitto e perci&ograve; di non valorizzare autenticamente, come ha fatto Hegel, il momento del negativo e dell'antitesi rispetto alla tesi. Del resto, mentre i riferimenti storici di Hegel sono stati la Rivoluzione francese e le guerre di Napoleone, ossia eventi &laquo;che sconvolsero tutto il mondo civile d'allora e obbligarono a pensare &ldquo;mondialmente&rdquo;&raquo; (<a href='http://gramscisource.org/quaderno/4/nota/56' target='_blank' class='link-to-note'>ibid.</a>), il nesso tra Hegel e Croce-Gentile &egrave; rappresentato dall'asse Vico-Spaventa, dove, malgrado la genialit&agrave; vichiana nel pensare il mondo attraverso il filtro del cosmopolitismo cattolico, l'orizzonte prospettico rimane comunque arretrato e limitato rispetto al contesto moderno e mondiale di Hegel. &laquo;Vico-B. Spaventa come anello di congiunzione rispettivamente per il Croce e il Gentile con l'hegelismo: ma non &egrave; questo un far arretrare la filosofia di Hegel a una fase precedente?&raquo; (<a href='http://gramscisource.org/quaderno/4/nota/56' target='_blank' class='link-to-note'>ibid.</a>).</p></body></html>