<html><head><title>Gramsci Dictionary: Filosofia della praxis</title></head><body><p> Ancora tra virgolette, come da espressione presa a mutuo, la dicitura &laquo;filosofia della praxis&raquo; compare per la prima volta in <a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a> all'interno di una lunga nota su Machiavelli: &laquo;Nella sua trattazione, nella sua critica del presente, [Machiavelli, ndr] ha espresso dei concetti generali [...] e ha espresso una concezione del mondo originale, che si potrebbe anch'essa chiamare &ldquo;filosofia della praxis&rdquo; o &ldquo;neo-umanesimo&rdquo; in quanto non riconosce elementi trascendentali o immanenti[stici, ndr] (in senso metafisico) ma si basa tutta sull'azione concreta dell'uomo che per le sue necessit&agrave; storiche opera e trasforma la realt&agrave;&raquo; (<a href='http://dl.gramsciproject.org/quaderno/5/nota/127' target='_blank' class='link-to-note'>ivi</a>, 657). L'origine dell'espressione risale a Discorrendo di socialismo e di filosofia (1897) di Antonio Labriola: &laquo;la filosofia della praxis [...] &egrave; il midollo del materialismo storico&raquo;. L'uso della formula rientra quindi nel quadro generale di quel recupero della &laquo;cultura superiore&raquo; del marxismo labriolano che G. propone alla fine del 1930, quando, dopo il &laquo;periodo romantico della lotta, dello Sturm und Drang popolare&raquo;, il marxismo rimaneva ancora snervato da una populistica ricerca di &laquo;armi pi&ugrave; immediate&raquo; di lotta politica (<a href='http://dl.gramsciproject.org/quaderno/3/nota/31' target='_blank' class='link-to-note'>Q 3, 31</a>, 309) &ndash; armi immediate che il marxismo andava trovando nel senso comune popolare o nelle filosofie dominanti del positivismo, del materialismo e dell'idealismo, rimanendo cos&igrave; subalterno ai valori imperanti. Interpretare il marxismo attraverso Labriola come filosofia della praxis, in altre parole, significa restituire a questo una sua propria dignit&agrave; filosofica, preservandone la &laquo;sostanza midollare&raquo; (<a href='http://dl.gramsciproject.org/quaderno/11/nota/22' target='_blank' class='link-to-note'>Q 11, 22</a>, 1425) da ogni degrado. Una precisa immagine della corruzione del marxismo &egrave; data dalla pubblicazione nel 1921 della Teoria del materialismo storico. Manuale popolare di sociologia marxista di Nicholaj Bucharin, &laquo;che risente di tutte le deficienze della conversazione&raquo; (<a href='http://dl.gramsciproject.org/quaderno/1/nota/153' target='_blank' class='link-to-note'>Q 1, 153</a>, 136). Il successo editoriale di questo libro, ma soprattutto la sua crescente influenza nella Terza Internazionale, avvertono G. del pericolo di una riduzione del marxismo a mera sociologia della storia e della politica modellata sulle scienze naturali e sul materialismo volgare. Come programmaticamente annunciato dal titolo, il Manuale voleva essere &ldquo;popolare&rdquo;; ma appunto per questo la sua volgarizzazione finiva per offrire una teoria tutt'altro che &ldquo;superiore&rdquo;, incapace cio&egrave; di sollevare le masse popolari da uno stato di subalternit&agrave; ideologica. Bucharin riduce il marxismo a due filosofie (positivismo e materialismo) non solo criticamente deboli, ma soprattutto estranee al marxismo stesso: &laquo;una teoria della storia e della politica concepita come sociologia, cio&egrave; da costruirsi secondo il metodo delle scienze naturali (sperimentale nel senso grettamente positivistico) e una filosofia propriamente detta, che poi sarebbe il materialismo filosofico o metafisico o meccanico (volgare)&raquo; (<a href='http://dl.gramsciproject.org/quaderno/11/nota/22' target='_blank' class='link-to-note'>Q 11, 22</a>, 1425). Per G. invece &laquo;il positivismo e le teorie meccanicistiche, [sono una, ndr] deteriorazione della filosofia della praxis&raquo; (<a href='http://dl.gramsciproject.org/quaderno/8/nota/235' target='_blank' class='link-to-note'>Q 8, 235</a>, 1088) e quest'ultima non pu&ograve; essere confusa &laquo;col materiali smo volgare, con la metafisica della &ldquo;materia&rdquo;&raquo; (<a href='http://dl.gramsciproject.org/quaderno/11/nota/62' target='_blank' class='link-to-note'>Q 11, 62</a>, 1489). Per questo &egrave; allora &laquo;da rivalutare la posizione di Antonio Labriola [...] Il Labriola si distingue [...] con la sua affermazione che il marxismo stesso &egrave; una filosofia indipendente e originale&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 421-2). Individuando nella filosofia della praxis il &ldquo;midollo&rdquo; di una filosofia nuova, originale e indipendente dalle altre, G. intendeva innanzitutto scrostare il marxismo da volgarizzazioni positiviste e materialiste: &laquo;per la filosofia della praxis la &ldquo;materia&rdquo; non deve essere intesa n&eacute; nel significato quale risulta dalle scienze naturali [...] n&eacute; nei suoi significati quali risultano dalle diverse metafisiche materialistiche [...] La materia non &egrave; quindi da considerare come tale, ma come socialmente e storicamente organizzata per la produzione e quindi la scienza naturale come essenzialmente una categoria storica, un rapporto umano&raquo; (<a href='http://dl.gramsciproject.org/quaderno/11/nota/30' target='_blank' class='link-to-note'>Q 11, 30</a>, 1442). Sebbene allora la dicitura che comincia ad apparire nella nota su Machiavelli potrebbe essere anche un espediente carcerario di chi aggira la censura traducendo termini sospetti quali &ldquo;materialismo storico&rdquo; nell'apparentemente meno opinabile &ldquo;filosofia della praxis&rdquo;, &egrave; bene tenere presente che la traduzione non &egrave; qui priva di risvolti e conseguenze teoriche. Attraverso il richiamo a Labriola, &ldquo;filosofia della praxis&rdquo; &egrave; non tanto un sinonimo, quanto una vera e propria revisione e interpretazione del materialismo storico come filosofia indipendente e originale. Che una revisione del marxismo sia, se non necessaria, quanto meno possibile, G. non vuole certo escluderlo: &laquo;Come filosofia il materialismo storico afferma teoricamente che ogni &ldquo;verit&agrave;&rdquo; creduta eterna e assoluta ha origini pratiche e ha rappresentato o rappresenta un valore provvisorio. Ma il difficile &egrave; far comprendere &ldquo;praticamente&rdquo; questa interpretazione per ci&ograve; che riguarda il materialismo storico stesso&raquo; (<a href='http://dl.gramsciproject.org/quaderno/4/nota/40' target='_blank' class='link-to-note'>Q 4, 40</a>, 465). Ma se la filosofia della praxis vuole essere una revisione, vuole anche distinguersi da simili operazioni compiute sia da materialisti volgari di sinistra (<a href='http://dl.gramsciproject.org/quaderno/7/nota/29' target='_blank' class='link-to-note'>Q 7, 29</a>), sia dall'idealismo di destra che, con Croce e Gentile, annuncia gi&agrave; il &ldquo;superamento&rdquo; del marxismo. In tal senso, pi&ugrave; che una revisione la filosofia della praxis intende essere la ricerca di un'ortodossia propria del marxismo: &laquo;il concetto di &ldquo;ortodossia&rdquo; deve essere rinnovato e riportato alle sue origini autentiche. L'ortodossia non deve essere ricercata in questo o quello dei discepoli di Marx, in quella o questa tendenza legata a correnti estranee al marxismo, ma nel concetto che il marxismo basta a se stesso, contiene in s&eacute; tutti gli elementi fondamentali, non solo per costruire una totale concezione del mondo, una totale filosofia, ma per vivificare una totale organizzazione pratica della societ&agrave;, cio&egrave; per diventare una integrale, totale civilt&agrave;&raquo; (<a href='http://dl.gramsciproject.org/quaderno/4/nota/14' target='_blank' class='link-to-note'>Q 4, 14</a>, 435). Stabilito cos&igrave; il materialismo storico come filosofia originale e indipendente, G. si accinge a sviluppare una &ldquo;totale filosofia&rdquo; distinta da tendenze estranee al marxismo. Innanzitutto, cosa distingue il marxismo inteso come filosofia della praxis dal materialismo filosofico e volgare? Una prima e fondamentale differenza consiste, come si &egrave; visto, nella definizione stessa di &ldquo;materia&rdquo;. Se per il materialismo filosofico la materia &egrave; dato ontologico e totalit&agrave; dell'esistente, per la filosofia della praxis la materia &egrave; &laquo;socialmente e storicamente organizzata per la produzione, come rapporto umano&raquo; (<a href='http://dl.gramsciproject.org/quaderno/4/nota/25' target='_blank' class='link-to-note'>Q 4, 25</a>, 443). &Egrave; in questo senso che, come annuncia gi&agrave; la nota su Machiavelli, la filosofia della praxis sarebbe un &ldquo;neoumanesimo&rdquo;: contraria a determinismi positivistici e fatalismi materialistici, questa diventa scienza del &laquo;rapporto tra la volont&agrave; umana (superstruttura) e la struttura economica&raquo; (<a href='http://dl.gramsciproject.org/quaderno/7/nota/18' target='_blank' class='link-to-note'>Q 7, 18</a>, 868) e pone &laquo;a base della filosofia la &ldquo;volont&agrave;&rdquo; (in ultima analisi l'attivit&agrave; pratica o politica)&raquo; (<a href='http://dl.gramsciproject.org/quaderno/11/nota/59' target='_blank' class='link-to-note'>Q 11, 59</a>, 1485). Richiamandosi al Manifesto del Partito comunista, G. vede in questa filosofia, pi&ugrave; che una scienza, una coincidenza di &laquo;scienza-azione&raquo; (<a href='http://dl.gramsciproject.org/quaderno/7/nota/33' target='_blank' class='link-to-note'>Q 7, 33</a>, 882), teorizzazione di un rapporto umano che, nel teorizzare, esprime e organizza una volont&agrave; di trasformazione, diviene praxis essa stessa. Contraria quindi al materialismo filosofico, la filosofia della praxis non concepisce la materia come dato, bens&igrave; &ndash; e qui sta l'ortodossia gramsciana &ndash; come produzione storica del rapporto uomo-materia: &laquo;Di questa espressione &ldquo;materialismo storico&rdquo; si &egrave; dato il maggior peso al primo membro, mentre dovrebbe essere dato al secondo: Marx &egrave; essenzialmente uno &ldquo;storicista&rdquo;&raquo; (<a href='http://dl.gramsciproject.org/quaderno/4/nota/11' target='_blank' class='link-to-note'>Q 4, 11</a>, 433). Distinta cos&igrave; dal materialismo volgare, rimane ancora da differenziare la filosofia della praxis dal suo pi&ugrave; raffinato avversario. Croce sul versante liberale, e Gentile su quello fascista, si erano venuti appropriando della stessa terminologia labriolana. Una nota su Alcuni problemi per lo studio dello svolgimento della filosofia della praxis, redatta tra il 1933 e il 1934 ma che riscrive materiale gi&agrave; annotato nel 1930 in <a href='http://dl.gramsciproject.org/quaderno/3/nota/31' target='_blank' class='link-to-note'>Q 3, 31</a>, registra il &laquo;fatto, molto importante e significativo [...] che la combinazione filosofica pi&ugrave; rilevante &egrave; avvenuta tra la filosofia della praxis e diverse tendenze idealistiche&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1854). Tanto &egrave; avvenuto perch&eacute; il marxismo, invece, &laquo;si trovava a lottare con l'ideologia pi&ugrave; diffusa nelle masse popolari, il trascendentalismo religioso e credeva di superarlo solo col pi&ugrave; crudo e banale materialismo che era anch'esso una stratificazione non indifferente del senso comune&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>ivi</a>, 1855). Siamo daccapo all'antinomia volgarizzazione-cultura alta. Il marxismo rimane prigioniero della &laquo;quistione &ldquo;terribile&rdquo; della &ldquo;realt&agrave; oggettiva del mondo esterno&rdquo; [...] Il pubblico popolare non crede neanche che si possa porre un tale problema, se il mondo esterno esista obbiettivamente [...] Il pubblico &ldquo;crede&rdquo; che il mondo esterno sia obbiettivamente reale [...] questa credenza &egrave; diventata un dato ferreo del &ldquo;senso comune&rdquo;&raquo; (<a href='http://dl.gramsciproject.org/quaderno/11/nota/17' target='_blank' class='link-to-note'>Q 11, 17</a>, 1411-2). Per questo &laquo;una filosofia della prassi non pu&ograve; presentarsi inizialmente che in atteggiamento polemico, come superamento del modo di pensare preesistente&raquo; e &laquo;quindi come critica del &ldquo;senso comune&rdquo;&raquo; (<a href='http://dl.gramsciproject.org/quaderno/8/nota/220' target='_blank' class='link-to-note'>Q 8, 220</a>, 1080). E per questo sono &laquo;intellettuali &ldquo;puri&rdquo;&raquo; quali i neoidealisti Croce e Gentile ad appropriarsi della filosofia della praxis &ndash; riproducendo cos&igrave;, anche al suo interno, la distanza tra intellettuali e masse. Ma per quanto sia &laquo;molto facile lasciarsi prendere dalle somiglianze esteriori&raquo;, la filosofia della praxis non &egrave; neoidealismo: &laquo;Un esempio classico, &egrave; quello rappresentato dalla riduzione crociana della filosofia della praxis a canone empirico di ricerca storica&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1856). Anche Croce, in sostanza, parte dallo stesso errore di Bucharin: che il materialismo storico sia un materialismo empirico e volgare (<a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>, 851). Ma da questo errore Croce finisce per imputare una finale contraddizione al marxismo: se materia, struttura e base sono le uniche determinanti del processo storico, la politica &ndash; ideologia e soprastruttura &ndash; diventa &laquo;affermazione di un momento della pratica, di uno spirito pratico, autonomo e indipendente, sebbene legato circolarmente all'intera realt&agrave; con la mediazione della dialettica dei distinti&raquo; (<a href='http://dl.gramsciproject.org/quaderno/8/nota/61' target='_blank' class='link-to-note'>Q 8, 61</a>, 977). Cos&igrave; facendo, Croce liquida la politica come momento sovrastrutturale, e quindi marginale al materialismo storico, in cui le cause strutturali rimangono materiali ed economiche. &Egrave; qui che l'espressione &ldquo;filosofia della praxis&rdquo; diventa nuovamente, pi&ugrave; che mera traduzione, un'interpretazione del materialismo storico. Nel momento in cui il rapporto umano storicamente inteso ha preso il posto della materia, la questione delle ideologie, delle sovrastrutture e della politica non pu&ograve; pi&ugrave; essere semplificata come un semplice effetto determinato da elementi strutturali. Struttura e superstruttura sono, appunto, un rapporto. Cos&igrave; nelle note sulla filosofia di Croce di Q 10 I &laquo;il problema pi&ugrave; importante da discutere [...] &egrave; questo: se la filosofia della praxis escluda la storia etico-politica, cio&egrave; [...] non dia importanza alla direzione culturale e morale e giudichi realmente come &ldquo;apparenze&rdquo; i fatti di superstruttura. Si pu&ograve; dire che non solo la filosofia della praxis non esclude la storia etico-politica, ma che anzi la fase pi&ugrave; recente di sviluppo di essa consiste appunto nella rivendicazione del momento dell'egemonia come essenziale nella sua concezione statale e nella &ldquo;valorizzazione&rdquo; del fatto culturale, dell'attivit&agrave; culturale, di un fronte culturale come necessario accanto a quelli meramente economici e meramente politici&raquo; (ivi, 1224). In una filosofia della praxis &laquo;dove tutto &egrave; pratica&raquo; (<a href='http://dl.gramsciproject.org/quaderno/8/nota/61' target='_blank' class='link-to-note'>Q 8, 61</a>, 977) l'atto eminentemente pratico &ndash; la politica &ndash; non pu&ograve; essere &laquo;autonomo&raquo;, bens&igrave; filosofia esso stesso &ndash; visione del mondo, creazione di &laquo;rapporti umani&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, 1245) tra uomini e uomini, tra uomini e cose, rapporto umano essa stessa. Non solo la politica, ma persino il lavoro culturale e le ideologie, non esclusa la stessa &laquo;filosofia della praxis [...] una filosofia che &egrave; anche una politica e una politica che &egrave; anche una filosofia&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1860), diventano quindi &laquo;il primo momento&raquo; in cui gli uomini prendono coscienza dei conflitti di struttura e, con &laquo;affermazione volontaria&raquo;, si accingono a trasformarli (<a href='http://dl.gramsciproject.org/quaderno/8/nota/61' target='_blank' class='link-to-note'>Q 8, 61</a>, 977). Mentre rimprovera a Croce una forma di &laquo;razionalismo antistoricistico&raquo; (<a href='http://dl.gramsciproject.org/quaderno/10a/nota/6' target='_blank' class='link-to-note'>Q 10 I, 6</a>, 1221; v. anche <a href='http://dl.gramsciproject.org/quaderno/10b/nota/1' target='_blank' class='link-to-note'>Q 10 II, 1</a>, 1240) e una &ldquo;meccanicit&agrave;&rdquo; antidialettica, G. vede nella &laquo;filosofia ultra speculativa&raquo; di Gentile una mera &laquo;composizione formale e verbale&raquo; delle &ldquo;contraddizioni&rdquo; crociane (<a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1223). Anche Gentile suppone che il marxismo sia un monismo (materialista) che contraddice se stesso nel porre un pensiero, prodotto da cause materiali, ma pur sempre al di fuori di queste. G. risponde nuovamente che il materialismo storico, come filosofia della praxis, non &egrave; il monismo materialista di Feurbach; ma il volontarismo alla base di questa filosofia non &egrave; neppure una forma &ndash; &laquo;ultra speculativa&raquo; &ndash; di spiritualismo o idealismo, in cui l'atto rimane quello di un pensiero astratto che pone se stesso come autocoscienza, bens&igrave; volont&agrave; di uomini concreti e storicamente determinati: &laquo;N&eacute; il monismo materialista n&eacute; quello idealista, n&eacute; &ldquo;Materia&rdquo; n&eacute; &ldquo;Spirito&rdquo; evidentemente, ma &ldquo;materialismo storico&rdquo;, cio&egrave; attivit&agrave; dell'uomo (storia) [spirito, ndr] in concreto, cio&egrave; applicata a una certa &ldquo;materia&rdquo; organizzata (forze materiali di produzione), alla &ldquo;natura&rdquo; trasformata dall'uomo. Filosofia dell'atto (praxis), ma non dell'&ldquo;atto puro&rdquo;, ma proprio dell'atto &ldquo;impuro&rdquo;, cio&egrave; reale nel senso profano della parola&raquo; (<a href='http://dl.gramsciproject.org/quaderno/4/nota/37' target='_blank' class='link-to-note'>Q 4, 37</a>, 455). Ancora una volta, &ldquo;materia&rdquo; e &ldquo;reale&rdquo; non sono altro che rapporto &ndash; in questo senso impuri &laquo;nel senso profano della parola&raquo;. Non esseri per s&eacute; dati, ma lavoro &ndash; &laquo;la cellula &ldquo;storica&rdquo; elementare&raquo; (<a href='http://dl.gramsciproject.org/quaderno/4/nota/47' target='_blank' class='link-to-note'>Q 4, 47</a>, 473) &ndash; che non &egrave; relazione tra sostanze (uomo e realt&agrave;; pensiero e materia), ma rapporto che pone i suoi stessi termini di relazione. In tale contesto &egrave; l'attualismo &ldquo;puro&rdquo; di Gentile a risolversi invece in un monismo imperfetto: il pensiero che pone se stesso, solipsisticamente, come realt&agrave;. La filosofia della praxis come filosofia dell'atto &ldquo;impuro&rdquo; rimane invece una scienza dell'uomo (&laquo;antropologia&raquo;, <a href='http://dl.gramsciproject.org/quaderno/17/nota/12' target='_blank' class='link-to-note'>Q 17, 12</a>, 1917 e &laquo;neo-umanesimo&raquo;, <a href='http://dl.gramsciproject.org/quaderno/17/nota/18' target='_blank' class='link-to-note'>Q 17, 18</a>, 1922) e del suo ambiente reale non in quanto dati, astrattamente intesi, ma in quanto rapporto di reciproca produzione nella storia. Pare quindi &laquo;che solo la filosofia della prassi abbia fatto un passo in avanti al pensiero [...] evitando ogni tendenza al solipsismo, storicizzando il pensiero in quanto lo assume come concezione del mondo [...] che insegna come non esista una &ldquo;realt&agrave;&rdquo; per se stante, in s&eacute; e per s&eacute;, ma in rapporto storico con gli uomini che la modificano&raquo; (<a href='http://dl.gramsciproject.org/quaderno/11/nota/59' target='_blank' class='link-to-note'>Q 11, 59</a>, 1486). Se un passo avanti la filosofia della praxis lo ha fatto, rimane per&ograve; da fare quello pi&ugrave; importante: questa filosofia &laquo;attraversa ancora la sua fase popolaresca [...] &egrave; la concezione di un gruppo sociale subalterno [...] sempre al di qua dal possesso dello Stato, dall'esercizio reale dell'egemonia&raquo;. Il problema di una sua affermazione tanto teorica quanto pratica coincide con la questione del superamento dell'antinomia volgarizzazione-cultura alta: il passaggio, cio&egrave;, da subalternit&agrave; a egemonia (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1860-1).</p></body></html>