<html><head><title>Gramsci Dictionary: Valentino, Cesare Borgia detto il</title></head><body><p> Le occorrenze relative al Valentino muovono dalle considerazioni sulla novit&agrave; politica di Machiavelli e toccano due temi di fondo. Il primo insiste sulla figura del Principe, responsabile della &laquo;fine dell'anarchia feudale&raquo; (<a href='http://gramscisource.org/quaderno/1/nota/10' target='_blank' class='link-to-note'>Q 1, 10</a>, 9) e dunque espressione del processo di costituzione di una struttura statale &ldquo;moderna&rdquo; &ndash; in cui si produca l'ordine politico &ndash;, affidata al controllo di un monarca, custode del territorio (<a href='http://gramscisource.org/quaderno/1/nota/10' target='_blank' class='link-to-note'>ibid.</a>). Quest'ultimo assume il connotato militare del &laquo;capo dello Stato&raquo;, impegnato a reclutare &laquo;tra il popolo i buoni soldati&raquo; (<a href='http://gramscisource.org/quaderno/2/nota/40' target='_blank' class='link-to-note'>Q 2, 40</a>, 197), per fronteggiare il problema, avvertito da Machiavelli, dell'assenza di una milizia nazionale. Allo stesso tempo, Cesare Borgia &ndash; indicato con il suo nome quando G. non parla dell'uomo di governo &ndash; incarna la quintessenza dell'individualismo antropocentrico del Rinascimento (<a href='http://gramscisource.org/quaderno/17/nota/3' target='_blank' class='link-to-note'>Q 17, 3</a>, 1908); la sua azione politica, intesa a garantire la coesione del territorio riducendo i particolarismi, si esprime tramite la &laquo;popolarit&agrave;&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 648). Questa &egrave; per G. una dote politicamente necessaria a sanare la grave cesura fra aristocrazia e popolo-nazione, intervenuta nella fase &laquo;regressiva&raquo; del Rinascimento (<a href='http://gramscisource.org/quaderno/5/nota/123' target='_blank' class='link-to-note'>ibid.</a>). Il secondo tema &egrave; inerente alla valutazione storico-politica del concetto di Rinascimento nel nesso con l'opera machiavelliana. Definita la contingenza della scrittura del Principe, risposta alla crisi politica italiana, causata dal retaggio feudale e dall'antagonismo fra gli Stati della penisola, G. sottolinea la scelta del Valentino, figura in grado di produrre un legame con le &laquo;classi produttive&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1572). Nello scenario che riecheggia la storia del Rinascimento, in cui ricorre l'esempio della Romagna, luogo cardine di un delicato ingranaggio politico, G. coglie il quid novi della figura di un governante manifestatosi come il Valentino nella forma dell'innovazione massima, perch&eacute; &ldquo;senza storia&rdquo; e, dunque, senza tradizione. In questo carattere si propone l'hic et nunc della politica come arte militare (<a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, 1618).</p></body></html>