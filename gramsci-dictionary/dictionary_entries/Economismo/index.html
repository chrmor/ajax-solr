<html><head><title>Gramsci Dictionary: Economismo</title></head><body><p> La riflessione sull'economismo si svolge nei Q quasi subito su un duplice registro: come sinonimo di sindacalismo, in riferimento al mondo politico francese della fine del secolo XIX, e come tacito riferimento a una serie di aporie pratiche presenti nel movimento comunista e socialista. Nel Q 1, dopo aver riflettuto sul &laquo;giacobinismo a rovescio&raquo;, cio&egrave; meramente verbale, di Charles Maurras e della Action fran&#231;aise (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>), G. collega questa impostazione al &laquo;&ldquo;centralismo organico&rdquo;&raquo; bordighiano (<a href='http://gramscisource.org/quaderno/1/nota/49' target='_blank' class='link-to-note'>Q 1, 49</a>), quindi si sofferma sulle analogie con il sindacalismo: &laquo;Nella concezione di Maurras ci sono molti tratti simili a certe teorie catastrofiche for mali di certo sindacalismo o economismo&raquo; (<a href='http://gramscisource.org/quaderno/1/nota/53' target='_blank' class='link-to-note'>Q 1, 53</a>, 67). Si tratta sempre della &laquo;trasposizione nel campo politico e parlamentare di concezioni nate sul terreno economico e sindacale&raquo;, come accade anche per l'&laquo;astensionismo politico in generale, non solo parlamentare&raquo; (torna il riferimento tacito a Bordiga). In tutti questi casi il presupposto &egrave; che &laquo;meccanicamente avverr&agrave; il crollo dell'avversario&raquo;, senza la necessit&agrave; di un'azione politica organizzata (<a href='http://gramscisource.org/quaderno/1/nota/53' target='_blank' class='link-to-note'>ibid.</a>): dunque una concezione negativa (sia nel senso morale, sia nel senso logico: privativa) della politica. In Francia, il fenomeno sindacalista &egrave; &laquo;l'espressione&raquo; del fatto che, con la catastrofe della Comune e l'eliminazione fisica dei suoi protagonisti, &laquo;Parigi perde la sua unit&agrave; rivoluzionaria&raquo;: &laquo;l'astensionismo elettorale e l'economismo puro sono l'apparenza &ldquo;intransigente&rdquo; di questa abdicazione di Parigi al suo ruolo di testa rivoluzionaria della Francia, sono cio&egrave; anch'essi piatto opportunismo, il postumo del salasso del 1871&raquo; (<a href='http://gramscisource.org/quaderno/1/nota/131' target='_blank' class='link-to-note'>Q 1, 131</a>, 119). La diffidenza verso la politica &ldquo;politicante&rdquo; &egrave; il risvolto dello stato di prostrazione politica delle classi subalterne, classi che il sindacalismo intende rappresentare. Economismo e sindacalismo sono pertanto in questo senso coincidenti. Il discorso si fa pi&ugrave; complesso quando, riflettendo sui &laquo;Rapporti tra struttura e superstrutture&raquo; (titolo di <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>), G. riformula tutta la questione dell'economismo in riferimento al modo di porre tale rapporto. La via da lui imboccata lo conduce a ripensare il nesso di determinazione della struttura sulle superstrutture come mediazione dialettica tra momenti o aspetti &ldquo;permanenti&rdquo; e momenti o aspetti &ldquo;occasionali&rdquo; (la ripresa della terminologia machiavelliana &egrave; evidente). L'economismo ricompare qui allora come figura di un approccio storiografico: &laquo;L'errore in cui si cade spesso nella analisi storica consiste nel non saper trovare il rapporto tra il &ldquo;permanente&rdquo; e &ldquo;l'occasionale&rdquo;, cadendo cos&igrave; o nell'esposizione di cause remote come se fossero quelle immediate, o nell'affermazione che le cause immediate sono le sole cause efficienti. Da un lato si ha l'eccesso di &ldquo;economismo&rdquo;, dall'altro l'eccesso di &ldquo;ideologismo&rdquo;; da una parte si sopravalutano le cause meccaniche, dall'altra l'elemento &ldquo;volontario&rdquo; e individuale. Il nesso dialettico tra i due ordini di ricerche non viene stabilito esattamente&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 456). Ma subito G. individua il rapporto tra questo piano analitico e l'aspetto politico-strategico, recuperando cos&igrave; anche la precedente accezione di economismo: &laquo;Naturalmente se l'errore &egrave; grave nella storiografia, ancor pi&ugrave; grave diventa nella pubblicistica, quando si tratta non di ricostruire la storia passata ma di costruire quella presente e avvenire&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>). Per opporsi a queste due facce della medesima mancanza di dialettica occorre mostrare in concreto come si debba condurre un'analisi dialettica della storia, e quindi della politica attuale. G. prende le mosse dall'assunto che &laquo;la mediazione dialettica tra i due principii del materialismo storico riportati in principio di questa nota &egrave; il concetto di rivoluzione permanente&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 456-7). I due principii sono quelli contenuti nella Prefazione del '59, l'approccio dialettico alla storia e alla politica consiste nello sviluppo della nozione di &ldquo;rapporti di forze&rdquo;. Solo dopo aver svolto ampiamente questo concetto (G. ricorda pi&ugrave; avanti che esso trae origine dalla Miseria della Filosofia: <a href='http://gramscisource.org/quaderno/4/nota/38' target='_blank' class='link-to-note'>ivi</a>, 461-2), G. torna a discutere dell'economismo. Questo &egrave; ormai una categoria generale, che comprende &laquo;tanto il movimento teorico del libero scambio come il sindacalismo teorico&raquo;. La notevole diversit&agrave; di significato di &laquo;queste due tendenze&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 460) non sta nella loro impostazione teorica, identica, ma nella funzione politica che svolgono. Il liberismo &egrave; infatti un'ideologia &laquo;di un raggruppamento dominante&raquo;, il sindacalismo teorico &laquo;di un raggruppamento subalterno&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>). La rinuncia a pensare il carattere efficiente della politica e l'unit&agrave; di economia e politica, il valore dell'organizzazione ecc. significa nel caso del liberismo che esso pu&ograve; al massimo favorire la &laquo;rotazione al potere governativo di una frazione invece che di un'altra del raggruppamento dominante&raquo;, e non invece la &laquo;fondazione e organizzazione di una nuova societ&agrave; politica e tanto meno di un nuovo tipo di societ&agrave; civile&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 460-1). Ma, riferendosi a una classe gi&agrave; al potere, non influisce negativamente sulla questione della sua capacit&agrave; di essere &laquo;dirigente&raquo;. Al contrario, il sindacalismo inibisce qualsiasi capacit&agrave; &laquo;di diventare mai dominante, di uscire dalla fase economico-corporativa per elevarsi alla fase di egemonia politico-intellettuale nella societ&agrave; civile e diventare dominante nella societ&agrave; politica&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 460). &laquo;Nel caso del sindacalismo teorico [...] la indipendenza e l'autonomia del raggruppamento subalterno che si dice di esprimere, &egrave; invece sacrificata all'egemonia intellettuale del raggruppamento dominante, poich&eacute; il sindacalismo teorico &egrave; un aspetto del liberismo economico giustificato con alcune affermazioni del materialismo storico&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 461). Questa incapacit&agrave; di pensare &laquo;la trasformazione del raggruppamento subordinato in dominante&raquo; pu&ograve; nascere o dal fatto che non ci si pone &laquo;affatto il problema (fabianesimo, De Man, parte notevole del laburismo)&raquo;, o perch&eacute; &laquo;lo si pone in forma incongrua e inefficiente (socialdemocrazia)&raquo;, o perch&eacute; &laquo;si afferma il salto immediato dal regime dei raggruppamenti a quello della perfetta eguaglianza (sindacalismo teorico in senso stretto)&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>). La diversit&agrave;, data dal crescente radicalismo politico, non cambia la sostanza del problema, che sta in una drammatica incapacit&agrave; di porre la questione della politica nel terreno dell'egemonia. G. prosegue infatti notando che &laquo;&egrave; per lo meno strano l'atteggiamento dell'economismo verso la volont&agrave;, l'azione e l'iniziativa politica, come se esse non fossero espressione dell'economia e anzi l'espressione efficiente dell'economia&raquo;. Nel Testo C, in modo ancora pi&ugrave; forte, scrive: &laquo;come se queste non fossero una emanazione organica di necessit&agrave; economiche e anzi la sola espressione efficiente dell'economia&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1591). Questo giudizio va letto alla luce della riformulazione, avviata in questo stesso testo, dell'analisi storica marxista in termini di &ldquo;rivoluzione permanente&rdquo; attraverso il ricorso ai rapporti di forze. Da questa prospettiva, ogni ricorso all'economia come tale &egrave; da respingere, essendo questa un'astrazione non dialettica. Concretamente, l'economia esiste nel complesso di rapporti sociali, non solamente economici, che trovano in ogni caso nell'agire politico il momento dell'efficacia, cio&egrave; della produttivit&agrave; storica di nuovi ordinamenti, realizzando concretamente quel passaggio da un modo di produzione a un altro, di cui parla Marx nella Prefazione del '59. Di conseguenza, solo impostando l'analisi sul terreno dell'egemonia, cio&egrave; della conquista di una visione nella quale economia e politica sono sempre unite, sar&agrave; possibile favorire politicamente l'uscita dei gruppi sociali subalterni dallo stato di prostrazione e mancanza di iniziativa nel quale si trovano di fatto: quindi &laquo;&egrave; strano che impostare concretamente la quistione dell'egemonia sia interpretato come fatto che subordina il raggruppamento egemone&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 461). A questa altezza, anche il fenomeno Bordiga rientra nella tipologia generale dell'economismo: &laquo;appartengono all'economismo tutte le forme di astensionismo elettorale [...] Non sempre l'economismo &egrave; contrario all'azione [politica] e al partito politico, che viene per&ograve; considerato come organismo educativo di tipo sindacale. La cos&igrave; detta &ldquo;intransigenza&rdquo; &egrave; una forma di economismo: cos&igrave; la &ldquo;formula tanto peggio tanto meglio&rdquo; ecc.&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>). A questo punto G. recupera uno spunto annotato con differente intenzione in <a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 21, relativo al cosiddetto &ldquo;economismo storico&rdquo; patrocinato da Achille Loria. Anche questa dottrina rientra ora nel concetto di economismo, anzi &laquo;si pu&ograve; dire che il materialismo storico che io ritengo pi&ugrave; diffuso di quanto si creda, &egrave; d'interpretazione loriana e non &egrave; l'originale marxista&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 462). Con la mediazione dell'economismo storico loriano pu&ograve; finalmente rientrare nell'analisi tutto quel materialismo storico che riduce &laquo;lo svolgimento economico [...] ai cangiamenti degli strumenti tecnici&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>), perdendo di vista la straordinaria ricchezza che il concetto di &ldquo;forze produttive&rdquo; ha in Marx, che, ricorda G., &laquo;parla sempre di &ldquo;forze materiali di produzione&rdquo; in generale e in queste forze include anche la &ldquo;forza fisica&rdquo; degli uomini&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>) (qui G. sta riprendendo, senza nominarla apertamente, la propria critica al concetto di &ldquo;strumento tecnico&rdquo; in Bucharin: v. <a href='http://gramscisource.org/quaderno/4/nota/12' target='_blank' class='link-to-note'>Q 4, 12</a> e <a href='http://gramscisource.org/quaderno/4/nota/19' target='_blank' class='link-to-note'>Q 4, 19</a>). Vi rientra inoltre quel materialismo che riduce il mutamento storico ai &laquo;mutamenti di un qualche fattore importante della produzione&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 462), cadendo in una forma di causalismo infantile, proprio di chi intende individuare una causa ultima e definitiva, e sopratutto immediata, a una trasformazione complessa e graduale (anche qui il riferimento &egrave; a Bucharin: <a href='http://gramscisource.org/quaderno/4/nota/19' target='_blank' class='link-to-note'>Q 4, 19</a>, 441). Se dunque l'economismo storico di Loria serve a spiegare una certa corrente deteriore del materialismo storico attuale, per i ragionamenti fatti in precedenza vi sar&agrave; un risvolto immediatamente politico di esso, un modo di pensare la politica al di qua dell'egemonia. &laquo;Degenerato in economismo storico, il materialismo storico perde una gran parte della sua espansivit&agrave; culturale tra le persone intelligenti, per quanta ne acquista tra gli intellettuali pigri, tra quelli che vogliono apparire sempre furbissimi&raquo;, in quanto &laquo;la politica e quindi tutta la storia&raquo; &egrave; ridotta a &laquo;un gioco di illusionismi [...] Tutta l'attivit&agrave; culturale &egrave; ridotta cos&igrave; a &ldquo;svelare&rdquo; trucchi&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 463). Il presupposto &egrave; che la politica in quanto tale sia illusione e trucco. &laquo;Perci&ograve; occorre combattere contro l'economismo non solo nella teoria della storiografia, ma anche nella teoria e nella pratica politica. In questo campo la reazione deve essere condotta sul terreno del concetto di egemonia&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 464). A questo testo, scorporato in seconda stesura in <a href='http://gramscisource.org/quaderno/13/nota/17' target='_blank' class='link-to-note'>Q 13, 17</a> e <a href='http://gramscisource.org/quaderno/13/nota/18' target='_blank' class='link-to-note'>Q 13, 18</a> (quest'ultimo dedicato ad Alcuni aspetti teorici e pratici dell'economismo), G. consegna l'essenziale della riflessione sul tema. I passaggi successivi o riprendono singoli aspetti con maggiore diffusione, o sviluppano per antitesi la concezione dialettica. Cos&igrave;, in una variante instaurativa G. fa riferimento a una debolezza logica dell'economismo storico: &laquo;essendo o presumendo di essere anche l'&ldquo;economismo&rdquo; un canone obbiettivo di interpretazione (obbiettivo-scientifico)&raquo; anche per esso dovrebbe valere lo stesso criterio di &laquo;ricerca nel senso degli interessi immediati&raquo; che viene applicato agli avversari (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1595), finendo cos&igrave; il criterio stesso per autoannullarsi. La via d'uscita sta appunto in una diversa comprensione del concetto di &ldquo;interesse&rdquo; (e dunque di &ldquo;politica&rdquo;). Aggiunge infatti G.: &laquo;Si &egrave; dimenticato inoltre un'altra proposizione della filosofia della praxis: quella che le &ldquo;credenze popolari&rdquo; o le credenze del tipo delle credenze popolari hanno la validit&agrave; delle forze materiali&raquo; (<a href='http://gramscisource.org/quaderno/13/nota/18' target='_blank' class='link-to-note'>ibid.</a>). Altrove G. si sofferma sulla tesi per cui &laquo;in Italia gran parte di ci&ograve; che si chiama materialismo storico non sia altro che lorianismo&raquo; (<a href='http://gramscisource.org/quaderno/7/nota/13' target='_blank' class='link-to-note'>Q 7, 13</a>, 863) e finisce per ipotizzare che la stessa lettura crociana del materialismo storico come &laquo;canone pratico di interpretazione storica&raquo; non sia altro che una lettura di tipo &ldquo;loriano&rdquo; (<a href='http://gramscisource.org/quaderno/8/nota/223' target='_blank' class='link-to-note'>Q 8, 223</a>, 1081, Testo A, e <a href='http://gramscisource.org/quaderno/10a/nota/13' target='_blank' class='link-to-note'>Q 10 I, 13</a>, 1236, Testo C). Il riferimento a Bordiga viene invece esplicitato in <a href='http://gramscisource.org/quaderno/9/nota/26' target='_blank' class='link-to-note'>Q 9, 26</a>, 1112, dove si ricorda la &laquo;polemica, prima del 1914, tra Tasca e Amadeo [...]. Si dice spesso che l'estremismo &ldquo;economista&rdquo; era giustificato dall'opportunismo culturalista [...], ma non si potrebbe anche dire [...] che l'opportunismo culturalista era giustificato dall'estremismo economicistico? In realt&agrave; n&eacute; l'uno n&eacute; l'altro erano &ldquo;giustificabili&rdquo; e sono mai da giustificare. Saranno da &ldquo;spiegare&rdquo; realisticamente come i due aspetti della stessa immaturit&agrave; e dello stesso primitivismo&raquo;. Il tema &egrave; ripreso in <a href='http://gramscisource.org/quaderno/9/nota/40' target='_blank' class='link-to-note'>Q 9, 40</a>, 1120: &laquo;Altro elemento da aggiungere al paragrafo sull'economismo &egrave; questo: come esemplificazione della cos&igrave; detta intransigenza, l'avversione [rigida] di principio al compromesso con la sua manifestazione subordinata della &ldquo;paura dei pericoli&rdquo;. L'avversione al compromesso &egrave; strettamente legata all'economismo, in quanto la concezione su cui si basa questa avversione non pu&ograve; essere che un fatale verificarsi di certe situazioni favorevoli senza bisogno di &ldquo;prepararle&rdquo; con iniziative volontarie e predisposte secondo un piano; c'&egrave; inoltre l'elemento di affidarsi ciecamente e scriteriatamente alla virt&ugrave; delle armi&raquo;. Questa critica ricorda, anche se su ben altro livello, quella al &laquo;pregiudizio &ldquo;economistico&rdquo;&raquo; di Rosa Luxemburg: &laquo;L'elemento economico immediato (crisi ecc.) &egrave; considerato come l'artiglieria campale nella guerra il cui ufficio era quello di aprire un varco nella difesa nemica, sufficiente perch&eacute; le proprie truppe vi facessero irruzione e ottenessero un successo strategico definitivo o almeno nella linea necessaria del successo definitivo. [...] Era una forma di ferreo determinismo economistico, con l'aggravante che gli effetti ne erano concepiti come rapidissimi nel tempo e nello spazio: perci&ograve; era un vero e proprio misticismo storico, l'aspettazione di una specie di fulgurazione miracolosa&raquo; (<a href='http://gramscisource.org/quaderno/7/nota/10' target='_blank' class='link-to-note'>Q 7, 10</a>, 859). L'economismo &egrave; ricordato un'ultima volta in <a href='http://gramscisource.org/quaderno/17/nota/12' target='_blank' class='link-to-note'>Q 17, 12</a>, 1917, dedicato a &laquo;Filosofia della prassi ed &ldquo;economismo storico&rdquo;&raquo;. Una volta stabilita la radicale diversit&agrave;, si pu&ograve; tornare a individuare una qualche utilit&agrave; dell'economismo storico, se si &egrave; consapevoli del fatto che le &ldquo;cause&rdquo; da esso indicate sono, come si stabilisce gi&agrave; in <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, dell'ordine dell'&ldquo;occasionale&rdquo; e non del &ldquo;permanente&rdquo;: &laquo;Che un gruppo di finanzieri, che hanno interessi in un paese determinato possano guidare la politica di questo paese, attirarvi la guerra o allontanarla da esso, &egrave; indubitabile: ma l'accertamento di questo atto [...] &egrave; l'affermazione che &ldquo;immediatamente&rdquo;, come &ldquo;occasione&rdquo;, i fatti sono stati influenzati da determinati interessi di gruppo ecc.&raquo;. Il &ldquo;permanente&rdquo; pu&ograve; invece essere attinto solo da una filosofia, cio&egrave; da un discorso capace di mediare dialetticamente la struttura e gli eventi mutevoli, il concetto e l'individuo: &laquo;Si pu&ograve; dire che il fattore economico (inteso nel senso immediato e giudaico dell'economismo storico) non &egrave; che uno dei tanti modi con cui si presenta il pi&ugrave; profondo processo storico (fattore di razza, religione ecc.) ma &egrave; questo pi&ugrave; profondo processo che la filosofia della prassi vuole spiegare ed appunto perci&ograve; &egrave; una filosofia, una &ldquo;antropologia&rdquo;, e non un semplice canone di ricerca storica&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>).</p></body></html>