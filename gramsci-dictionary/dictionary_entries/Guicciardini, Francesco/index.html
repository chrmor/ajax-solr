<html><head><title>Gramsci Dictionary: Guicciardini, Francesco</title></head><body><p> La presenza di Guicciardini nelle pagine dei Q testimonia, forse ancora pi&ugrave; di quella di Machiavelli, della necessit&agrave; per G. di stabilire un forte nesso fra la tradizione politica e civile italiana e la realt&agrave; politica a lui contemporanea. Attento nel fissare i termini del raffronto fra Guicciardini e il Segretario fiorentino, G. osserva i due &laquo;grandi scrittori di politica&raquo; (<a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 590) contestualizzandoli con scrupolo e facendone dei paradigmi teorico-politici. Infatti l'accostamento, cercato anche nella specificit&agrave; della ricostruzione storica, ripresa nel commento a un articolo di Cavina apparso sulla &ldquo;Nuova Antologia&rdquo; (<a href='http://gramscisource.org/quaderno/2/nota/41' target='_blank' class='link-to-note'>Q 2, 41</a>, 196), &egrave; utile per intendere i termini della distanza effettivamente percepita da G. fra Machiavelli e Guicciardini. Resta interessante che, gi&agrave; dalla menzione di quell'episodio, G. associ al nome del Segretario fiorentino l'attributo della &laquo;volont&agrave;&raquo; e a quello di Guicciardini il momento dei &laquo;giudizi pratici&raquo;, intesi come giudizi di &ldquo;equilibrio&rdquo;. In tal senso, quasi a sintetizzare la complessit&agrave; di due fasi distinte della storia nazionale, viene richiamata, non specularmente, la classificazione dello stesso Cavina tra la fase ideale del &ldquo;sogno nazionale&rdquo; e quella pragmatica e sostanziale del &ldquo;governo&rdquo;. Se entrambi i Fiorentini vengono accomunati dal tema del cambiamento politico e dalla promozione dello &laquo;sviluppo intellettuale&raquo; al centro dello snodo storico-culturale dell'Umanesimo e del superamento della concezione del mondo medievale, Guicciardini &laquo;segna un passo indietro nella scienza politica di fronte al Machiavelli&raquo; (<a href='http://gramscisource.org/quaderno/6/nota/86' target='_blank' class='link-to-note'>Q 6, 86</a>, 760). &Egrave; lo sguardo alla prospettiva europea, la capacit&agrave; di superare i confini nazionali e volgere pi&ugrave; generosamente allo scenario dell'esperienza europea, fuori dai limiti angusti da G. attribuiti al cosmopolitismo intellettuale italiano, il fattore che determina la maggiore pregnanza del Segretario fiorentino rispetto alla finalit&agrave; del progetto politico. Definendo Guicciardini &laquo;non [...] pessimista, ma scettico e gretto&raquo;, G. esprime inequivocabilmente un giudizio che ancora una volta si allinea a quello di De Sanctis e, in alcuni passaggi polemici, contrasta con quelli di Treves e Luzio. Non &egrave; sufficiente riconoscere all'autore dei Ricordi un efficace &laquo;realismo politico&raquo; che favorisce il momento della decisione e del &ldquo;governo&rdquo;; la lettura fornita da Treves &egrave; per G. meno autentica e calzante di quella di De Sanctis perch&eacute; quest'ultimo visse una fase storica, quella risorgimentale, analoga a quella rinascimentale e &laquo;partecip&ograve; a un momento creativo della storia politica&raquo; (<a href='http://gramscisource.org/quaderno/6/nota/86' target='_blank' class='link-to-note'>ivi</a>, 761). Pur essendo carica di pathos, la &ldquo;comprensione&rdquo; desanctisiana di Machiavelli e Guicciardini nei Q sembra ispirata a una volont&agrave; di ricostruzione storica e non alla ricerca di un segmento di scienza politica che derivi la propria genesi dalla fucina della tradizione politica cinquecentesca. De Sanctis riconosce nell'opera di Guicciardini, al quale lo lega una &ldquo;consonanza&rdquo; storica poi resa esplicita dal critico e storico della letteratura, il &laquo;segno dei tempi&raquo; (<a href='http://gramscisource.org/quaderno/6/nota/86' target='_blank' class='link-to-note'>ivi</a>, 762), e dispiega la trama di una tradizione civile lontana nei secoli, attraverso il racconto delle cause, lo svolgimento degli eventi, il resoconto, molto apprezzato da G., della &laquo;storia in atto&raquo;. Se Treves rinviene in Guicciardini e non in Machiavelli il &laquo;&ldquo;vero politico&rdquo;&raquo; (<a href='http://gramscisource.org/quaderno/8/nota/84' target='_blank' class='link-to-note'>Q 8, 84</a>, 990), &egrave; perch&eacute; egli compie un errore di prospettiva nel definire il Segretario fiorentino uno &laquo;scienziato della politica&raquo;, piuttosto che un &laquo;politico in atto&raquo;; Machiavelli, &laquo;uomo appassionato&raquo;, interpreta il &laquo;&ldquo;dover essere&rdquo;&raquo; della politica secondo una torsione realistica e storicistica che pu&ograve; conferire forma nuova a una realt&agrave; in movimento e in attesa di definizione, all'altezza del momento rinascimentale italiano (<a href='http://gramscisource.org/quaderno/8/nota/84' target='_blank' class='link-to-note'>ibid.</a>). Un'altra accezione di Guicciardini presente nei Q consiste nell'adozione del suo nome in luogo o accanto a &ldquo;guicciardinismo&rdquo;, che G. distingue decisamente dal &ldquo;machiavellismo&rdquo;, ripensando nello spirito di un comportamento politico all'immagine dell'&laquo;uomo del Guicciardini&raquo; cristallizzata nella descrizione fornita da De Sanctis (<a href='http://gramscisource.org/quaderno/3/nota/8' target='_blank' class='link-to-note'>Q 3, 8</a>, 294). Quest'ultimo, del resto, rivive integralmente nelle pagine dei Q ed &egrave; figura costantemente presente a G., soprattutto nella riflessione sulla tradizione civile e culturale italiana. La concezione desanctisiana di Rinascimento e Risorgimento prende forma con singolare frequenza quando si adoperano queste due grandi concettualizzazioni storiche per ricavarne categorie generali in grado di riassumere tutta la complessit&agrave; politica del presente. L'immagine pregnante dell'uomo guicciardiniano &egrave; carica per G. di una serie di implicazioni peculiari, tali da divenire, nel tempo, indizi e connotati di una tipologia di individui emblematici dell'approccio alla politica proprio della classe borghese nazionale. Si pensi, in tal senso, a come G., a proposito della diplomazia italiana, richiami il concetto dell'&laquo;&ldquo;ostinazione&rdquo;&raquo; guicciardiniana (<a href='http://gramscisource.org/quaderno/3/nota/21' target='_blank' class='link-to-note'>Q 3, 21</a>, 304) e riprenda il concetto degli &laquo;ostinati&raquo; di Guicciardini, riferendosi alle convinzioni di &laquo;Bronstein&raquo; (Trockij) circa la &laquo;teoria della guerra manovrata&raquo; (<a href='http://gramscisource.org/quaderno/7/nota/10' target='_blank' class='link-to-note'>Q 7, 10</a>, 859). L'approfondimento della visione politica guicciardiniana &egrave; mediata dal filtro di alcune letture significative. G. si dimostra particolarmente attento ai Ricordi politici e civili, testo ritenuto indispensabile per leggere la sua stessa rubrica Passato e presente; i Ricordi trattengono un valore straordinario perch&eacute; &laquo;ricchissimi di spunti morali sarcastici, ma appropriati&raquo; (<a href='http://gramscisource.org/quaderno/3/nota/139' target='_blank' class='link-to-note'>Q 3, 139</a>, 398), e forse pregni di una carica narrativa, talvolta intimistica, in grado di rappresentare meglio le molteplici anime dello storico fiorentino &ndash; uomo, diplomatico, politico &ndash; e di registrare non solo il livello autobiografico, ma anche la portata dell'esperienza &ldquo;civile e morale&rdquo; nel suo valore &laquo;universale o nazionale&raquo; (<a href='http://gramscisource.org/quaderno/15/nota/19' target='_blank' class='link-to-note'>Q 15, 19</a>, 1776). Ancor pi&ugrave;, nelle pagine della sua rubrica il dirigente sardo ripropone esemplarmente alcune citazioni tratte da Guicciardini per stigmatizzare il rischio di frenare l'azione nel presente, abusando della cautela intorno all'impiego della storia passata (<a href='http://gramscisource.org/quaderno/6/nota/45' target='_blank' class='link-to-note'>Q 6, 45</a>, 721). Talvolta, invece, nello stesso messaggio guicciardiniano emerge l'accostamento fra epoche diverse della storia: il modello riassume la temperie risorgimentale, connotata dalla sintesi &laquo;&ldquo;rivoluzioni-restaurazioni&rdquo;&raquo;, grazie ad alcune figure come quella di Cavour, che riesce perfino a diplomatizzare &laquo;la rivoluzione dell'uomo del Guicciardini&raquo; (<a href='http://gramscisource.org/quaderno/8/nota/24' target='_blank' class='link-to-note'>Q 8, 24</a>, 957). In ogni caso, G. considera Guicciardini uno storico di rilievo assoluto, in grado di chiarire ancora, in et&agrave; contemporanea, alcune modalit&agrave; topiche dell'atteggiamento politico italiano; e nonostante la gi&agrave; richiamata cautela contro l'assolutizzazione degli exempla storici, egli attinge proprio da Guicciardini alcune &ldquo;formule&rdquo; utili per leggere lo svolgimento della vita sociale e della politica nel suo tempo. G., infatti, torna sulla coppia guicciardiniana armi-religione e la adatta al tempo storico in cui egli vive traducendola, con nuove forme, in binomi come quelli di forza e consenso, politica e morale, Stato e Chiesa, tutti accomunati dalla volont&agrave; di leggere tramite la categoria dell'egemonia i rapporti fondanti delle dinamiche storiche nella societ&agrave; civile. Altro aspetto peculiare &egrave; dato dal nesso fra l'attenzione al &ldquo;particulare&rdquo; e il profilo detestabile dell'&ldquo;uomo del Guicciardini&rdquo; e dall'affermazione storica dello Stato borghese in Italia. Negli intellettuali italiani e, nella fattispecie della vicenda risorgimentale, nei cavouriani, G. riconosce gli interpreti pi&ugrave; fedeli dell'ideale del particulare, coloro che traducono nell'azione politica il senso del &ldquo;cosmopolitismo&rdquo; italiano e di quella filosofia guicciardiniana che torna ciclicamente in talune fasi della storia nazionale come perdita della forma statuale (<a href='http://gramscisource.org/quaderno/5/nota/150' target='_blank' class='link-to-note'>Q 5, 150</a>, 677).</p></body></html>