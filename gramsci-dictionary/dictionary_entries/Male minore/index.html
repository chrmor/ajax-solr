<html><head><title>Gramsci Dictionary: Male minore</title></head><body><p> Il &laquo;concetto di male minore&raquo; viene discusso in un breve Testo A (<a href='http://gramscisource.org/quaderno/9/nota/7' target='_blank' class='link-to-note'>Q 9, 7</a>, 1100), ripreso in <a href='http://gramscisource.org/quaderno/16/nota/25' target='_blank' class='link-to-note'>Q 16, 25</a>, 1898. La variazione nel titolo (la prima nota &egrave; intitolata Argomenti di cultura. Il male minore, la seconda Il male minore o il meno peggio) indica un leggero allargamento dell'argomentazione in seconda stesura, sia con l'utilizzo di un altro brevissimo Testo A sulla &laquo;politica del meno peggio&raquo; (<a href='http://gramscisource.org/quaderno/9/nota/45' target='_blank' class='link-to-note'>Q 9, 45</a>, 1124) sia grazie a qualche scarna aggiunta di non grande rilievo. Dopo aver esordito con una equivalenza tra &laquo;il male minore&raquo;, &laquo;il meno peggio&raquo; e &laquo;l'altra formula scriteriata del &ldquo;tanto peggio tanto meglio&rdquo;&raquo;, ricordando anche &laquo;il detto popolare che &ldquo;peggio non &egrave; mai morto&rdquo;&raquo; (<a href='http://gramscisource.org/quaderno/16/nota/25' target='_blank' class='link-to-note'>Q 16, 25</a>, 1898), G. sottolinea &ndash; con una critica implicita &ndash; la relativit&agrave; del concetto: &laquo;Un male &egrave; sempre minore di uno susseguente maggiore e un pericolo &egrave; sempre minore di un altro susseguente possibile maggiore. Ogni male diventa minore in confronto di un altro che si prospetta maggiore e cos&igrave; all'infinito&raquo; (<a href='http://gramscisource.org/quaderno/16/nota/25' target='_blank' class='link-to-note'>ibid.</a>). La riflessione prosegue lasciando intravedere il senso del ragionamento: &laquo;La formula del male minore, del meno peggio, non &egrave; altro dunque che la forma che assume il processo di adattamento a un movimento storicamente regressivo, movimento di cui una forza audacemente efficiente guida lo svolgimento, mentre le forze antagonistiche (o meglio i capi di esse) sono decise a capitolare progressivamente, a piccole tappe e non di un solo colpo (ci&ograve; che avrebbe ben altro significato, per l'effetto psicologico condensato, e potrebbe far nascere una forza concorrente attiva a quella che passivamente si adatta alla &ldquo;fatalit&agrave;&rdquo;, o rafforzarla se gi&agrave; esiste)&raquo; (<a href='http://gramscisource.org/quaderno/16/nota/25' target='_blank' class='link-to-note'>ibid.</a>). Si parla dunque di capitolazione di alcune componenti del movimento operaio, che avviene scivolosamente e in maniera non chiara; G. la giudica in modo particolarmente negativo poich&eacute; tale forma eviterebbe la positiva reazione &ndash; che si avrebbe invece in caso di capitolazione &laquo;di un solo colpo&raquo; &ndash; da parte delle forze antagonistiche che vogliono continuare la lotta.</p></body></html>