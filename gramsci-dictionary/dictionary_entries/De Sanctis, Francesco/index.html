<html><head><title>Gramsci Dictionary: De Sanctis, Francesco</title></head><body><h1>De Sanctis, Francesco</h1><p> Per G. Francesco De Sanctis &egrave; un punto di riferimento determinante sin dagli anni torinesi. Come critico (nella commemorazione di Renato Serra sul &ldquo;Grido del Popolo&rdquo;, il 20 novembre 1915, G. lo definisce &laquo;il pi&ugrave; grande critico che l'Europa abbia mai avuto&raquo;: La luce che si &egrave; spenta, in CT 23), ma soprattutto come esempio di un modo diverso, antiaccademico e profondamente umano, di essere intellettuale. Egli ne loda in particolare la capacit&agrave; di &laquo;riavvicinare la poesia alla vita, agli uomini, anche a quelli pi&ugrave; semplici&raquo; e di portare in questo modo una vera e propria rivoluzione nell'asfittico mondo della cultura accademica: &laquo;La poesia era diventata privativa dei professori: Dante per esempio era stato o trasumanato oppure i suoi libri si presentavano circondati da reticolati irti di spine erudite e di sentinelle che urlavano il &ldquo;chi va l&agrave;?&rdquo; a ogni profano che osasse avvicinarsi troppo; cos&igrave; si &egrave; formata nei pi&ugrave; la convinzione che Dante sia come una torre impenetrabile ai non iniziati. Il De Sanctis non &egrave; di questi: [...] anzi se vede una faccia sparuta, se vede un umile ritrarsi indietro quasi spaventato di troppo osare, gli si fa da presso, quasi direi lo prende a braccetto, con espansione tutta napoletana, lo guida lui, gli dice: &ldquo;Vedi, ci&ograve; che credevi difficile non lo &egrave;, oppure non merita la pena d'esser letto; salta a pi&egrave; pari queste siepi, lascia che altre mascelle si facciano sanguinare le gengive a rodere quei cardi&rdquo;&raquo; (ivi, 24). Un'ammirazione e una consapevolezza cresciute sui banchi dell'universit&agrave; grazie all'insegnamento di giovani professori come Umberto Cosmo. Come G. spiega in un articolo del 29 dicembre 1916, &laquo;del suo garzonato universitario&raquo; ricordava &laquo;con pi&ugrave; intensit&agrave; quei corsi, nei quali l'insegnante gli fece sentire il lavorio di ricerca attraverso i secoli per condurre a perfezione il metodo di ricerca&raquo;. E tra questi corsi egli elencava anche quelli di Filologia, in cui il docente si sforzava di far capire agli alunni come si fosse arrivati al metodo storico e come, ad esempio, &laquo;i criteri e le convinzioni che guidavano Francesco De Sanctis nello scrivere la sua storia della letteratura italiana, non fossero che delle verit&agrave; venutesi affermando attraverso faticose esperienze e ricerche, che liberarono gli spiriti dalle scorie sentimentali e retoriche che avevano inquinato nel passato gli studi di letteratura&raquo; (L'universit&agrave; popolare, in CT 674-5). Al metodo desanctisiano e al suo concetto di realismo si ispirano d'altronde gran parte delle cronache teatrali gramsciane. Il realismo ha per G., infatti, come l'aveva per De Sanctis, un'evidente valenza politica: &egrave; l'espressione del rapporto che deve legare l'arte alla vita e nello stesso tempo la conferma che l'arte pu&ograve; cogliere e rappresentare, della realt&agrave;, aspetti e conflitti che possono aiutare a illuminare le sue dinamiche storiche e sociali, offrendo in questo modo a lettori o spettatori un importante strumento di conoscenza e di riflessione su quella stessa realt&agrave;. Quel che &egrave; certo &egrave; che G. sin dal periodo torinese dimostra di possedere una conoscenza puntuale della maggior parte dei saggi critici di De Sanctis, da alcuni dei quali, come le Lezioni dantesche, L'Ebreo di Verona, L'uomo del Guicciardini, La Scienza e la Vita, continuer&agrave; a ricavare durante tutto l'arco della sua vita stimoli per lo sviluppo di alcuni importanti filoni della sua riflessione. Altrettanta dimestichezza doveva avere con la Storia della letteratura, di cui durante la guerra aveva pubblicato brani significativi sulle pagine del &ldquo;Grido del Popolo&rdquo; e che non considerava un manuale, ma &laquo;una storia della civilt&agrave; italiana&raquo;, come si pu&ograve; ricavare da una lettera a Tania in cui tra i libri che G. suggerisce di inviare a Giulia perch&eacute; possa sviluppare la sua conoscenza della cultura italiana vi &egrave; proprio quella storia straordinaria (LC 611, 5 settembre 1932). Non stupisce dunque che tra i pochissimi libri di sua propriet&agrave;, di cui G. pu&ograve; disporre nel carcere di San Vittore di Milano e che dichiara di scorrere &laquo;continuamente&raquo; e &laquo;di studiare&raquo;, ci siano proprio la Storia della letteratura italiana e i Saggi critici di Francesco De Sanctis (LC 87-8, a Tania, 23 maggio 1927). &egrave; indubbio che la figura di De Sanctis ha un rilievo esemplare anche nei Q, ma questa affermazione richiede alcune precisazioni preliminari. Per troppi anni, infatti, anche come conseguenza del successo ottenuto negli anni Cinquanta dal volume delle note letterarie dei Q nell'edizione tematica Letteratura e vita nazionale, in cui si tendeva a riconoscere il nucleo pi&ugrave; originale del pensiero gramsciano, G. &egrave; stato considerato soprattutto l'erede di Francesco De Sanctis, il critico che ne aveva ripreso e arricchito la lezione; interpretazione che ha favorito e alimentato una lettura del rapporto De Sanctis-G. funzionale pi&ugrave; alle aspirazioni democratiche della cultura progressista post-resistenziale che alla comprensione del progetto politico e culturale di G. Va precisato cio&egrave; che l'attenzione che G. dedica negli anni del carcere alle questioni desanctisiane trova alimento e spiegazione invece in una battaglia ben pi&ugrave; avanzata e rivoluzionaria: quella politica che G. conduce per l'affermazione di una nuova, superiore forma di civilt&agrave; integrale, in grado di unificare tutto il genere umano. Quell'attenzione si colloca inoltre in un preciso contesto culturale: quello del dibattito che, a partire dal 1925 ma soprattutto negli anni 1928-1933, agita le acque della cultura italiana in nome della richiesta, interna alla cultura idealistica, di un maggiore realismo, richiesta che tra le sue parole d'ordine aveva, e non a caso, la formula gentiliana &ldquo;Torniamo al De Sanctis&rdquo;. Pur dall'isolamento cui lo costringeva il carcere, G. seguiva con grande interesse, sulle pagine delle riviste letterarie che riceveva e poteva consultare nella propria cella, il dibattito innescato da Luigi Russo con i suoi articoli sul &ldquo;Leonardo&rdquo; e con la pubblicazione nel 1928 del volume Francesco De Sanctis e la cultura napoletana 1860-1885 e le polemiche sul realismo provocate, sempre nel 1928, dagli articoli di Francesco Perri sulla &ldquo;Fiera letteraria&rdquo;. Si interrogava sulle insofferenze, che serpeggiavano tra gli stessi crociani, nei confronti del formalismo astratto, cercava di capire dove portasse quella volont&agrave; di tornare alle opere di De Sanctis, di studiarne gli aspetti meno noti o trascurati, e guardava con simpatia all'opera di chi aveva voluto mettere al centro di questa rinnovata attenzione il nesso tra la riflessione estetica e l'attivit&agrave; politica di De Sanctis, come G. capiva doveva aver fatto Luigi Russo nel suo recentissimo volume. Ma se i termini e i concetti di questa polemica potevano richiamare quelli dell'impegno desanctisiano, G. sapeva che in quegli anni per gran parte degli intellettuali italiani il problema rimaneva quello di confermare la natura fondamentalmente spirituale della letteratura e il carattere preminentemente formale o tutt'al pi&ugrave; etico della funzione critica. Da questo punto di vista &egrave; significativo l'avvertimento introdotto a commento delle posizioni di Borgese, colpevole di non capire perch&eacute; De Sanctis chiedesse alla nostra letteratura, a suo parere gi&agrave; cos&igrave; ricca di capolavori, di rinnovarsi: &laquo;&egrave; interessante osservare che il De Sanctis &egrave; progressista anche oggi nei confronti dei tanti Borgesi della critica attuale&raquo; (<a href='http://gramscisource.org/quaderno/6/nota/44' target='_blank' class='link-to-note'>Q 6, 44</a>, 720). Messe a confronto con questo dibattito e con il suo significato politico, le note gramsciane su De Sanctis ne costituiscono una risposta, o meglio un'esplicita presa di distanza, inserite come sono in quella ricostruzione della storia degli intellettuali che costituisce la struttura portante dei Q e il vero metro di misura per giudicare funzione e valore delle varie scelte intellettuali. Ma G. si preoccupa di prendere le distanze anche da chi, tra gli scrittori e i critici vicini al materialismo storico, credeva di poter esaurire il problema del rapporto arti stico limitandosi a descrivere ci&ograve; che un artista rappresenta di un determinato ambiente sociale. A questo proposito G. si preoccupa di chiarire che ai fini del materialismo storico il problema non &egrave; quello del giudizio n&eacute; quello del metodo critico, ma quello della &laquo;lotta per una nuova cultura&raquo;, nella piena consapevolezza che la &laquo;critica del costume&raquo;, la &laquo;lotta per distruggere certe correnti di sentimenti e credenze e punti di vista, per crearne e suscitarne delle altre&raquo;, &egrave; altra cosa dalla &laquo;critica artistica&raquo;. &Egrave; in questi termini, dunque, che G. pu&ograve; ribadire tutto il suo apprezzamento per la critica desanctisiana: &laquo;La critica del De Sanctis &egrave; militante, non &egrave; frigidamente estetica: &egrave; propria di un periodo di lotta culturale; le analisi del contenuto, la critica della &ldquo;struttura&rdquo; delle opere, cio&egrave; anche della coerenza logica e storica-attuale delle masse di sentimenti rappresentati sono legate a questa lotta culturale: in ci&ograve; mi pare consista la profonda umanit&agrave; e l'umanesimo del De Sanctis che lo rende simpatico anche oggi; piace sentire in lui il fervore appassionato dell'uomo di parte, che ha saldi convincimenti morali e politici e non li nasconde e non tenta neanche di nasconderli&raquo; (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426). Anche la citatissima affermazione &laquo;Il tipo di critica letteraria propria del materialismo storico &egrave; offerto dal De Sanctis, non dal Croce, o da chiunque altro (meno che mai dal Carducci): lotta per la cultura, cio&egrave;, nuovo umanesimo, critica del costume e dei sentimenti, fervore appassionato, sia pure sotto forma di sarcasmo&raquo; (<a href='http://gramscisource.org/quaderno/4/nota/5' target='_blank' class='link-to-note'>ibid.</a>) trova in quest'ordine di considerazioni la sua motivazione pi&ugrave; profonda. L'esemplarit&agrave; di De Sanctis &egrave; fortemente legata, d'altronde, in questa fase della riflessione gramsciana, anche grazie alle suggestioni fornitegli dal lavoro di Luigi Russo, al riconoscimento dell'importanza della sua lotta &laquo;per la creazione, ex nuovo in Italia, di una alta cultura nazionale, in opposizione ai vecchiumi di vario genere, retorica e gesuitismo&raquo; (<a href='http://gramscisource.org/quaderno/4/nota/5' target='_blank' class='link-to-note'>ibid.</a>). &Egrave; indubbio dunque che in questi anni De Sanctis impersoni agli occhi di G. l'intellettuale che era riuscito a dare alla cultura italiana un &laquo;indirizzo nazionale-popolare&raquo;, un intellettuale cio&egrave; che, pur da posizioni borghesi, aveva &laquo;fortemente sentito il contrasto Riforma-Rinascimento, cio&egrave; appunto il contrasto tra Vita e Scienza che era nella tradizione italiana come una debolezza della struttura nazionale-statale&raquo; (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1122) e aveva cercato di reagirvi staccandosi &laquo;dall'idealismo speculativo&raquo; e avvicinandosi &laquo;al positivismo e al verismo in letteratura&raquo; (<a href='http://gramscisource.org/quaderno/9/nota/42' target='_blank' class='link-to-note'>ibid.</a>), con la speranza di unificare intorno a questi principi tutta la classe colta italiana. Un intellettuale che aveva il merito, inoltre, di aver posto con il saggio La Scienza e la Vita &laquo;la quistione dell'unit&agrave; di teoria e pratica&raquo; (<a href='http://gramscisource.org/quaderno/7/nota/31' target='_blank' class='link-to-note'>Q 7, 31</a>, 880) e di essere stato nello stesso tempo un grande intellettuale e un grande uomo politico. Questo riconoscimento non va confuso per&ograve; con un'acritica identificazione di G. con De Sanctis, n&eacute; con l'attribuzione al suo metodo storico del valore di un modello assoluto, come &egrave; avvenuto per molti aspetti nella fase post-resistenziale. Il riconoscimento della grandezza e dell'esemplarit&agrave; &ldquo;nazionale&rdquo; della figura intellettuale di De Sanctis ha i meriti e i limiti del significato che G. attribuisce al termine stesso di nazionale: &laquo;Si pu&ograve; [...] dire che un carattere &egrave; &ldquo;nazionale&rdquo; quando &egrave; contemporaneo a un livello mondiale (o europeo) determinato di cultura ed ha raggiunto (s'intende) questo livello. Era nazionale in questo senso [...] De Sanctis nella critica letteraria&raquo; (<a href='http://gramscisource.org/quaderno/14/nota/7' target='_blank' class='link-to-note'>Q 14, 7</a>, 1660). Se G. non rinnega la distinzione tra critica culturale e critica artistica, di fronte alla persistente impopolarit&agrave; e all'asettico calligrafismo della letteratura italiana contemporanea comincia a chiedersi se proprio la critica culturale non potesse contribuire, invece, a individuare e valutare su una base meno angusta e astratta il valore di un'opera letteraria. &laquo;Posto il principio che nell'opera d'arte sia solamente da ricercare il carattere artistico, non &egrave; per nulla esclusa la ricerca di quale massa di sentimenti, di quale atteggiamento verso la vita circoli nell'opera d'arte stessa [...] Ci&ograve; che si esclude &egrave; che un'opera sia bella per il suo contenuto morale e politico e non gi&agrave; per la sua forma in cui il contenuto astratto si &egrave; fuso e immedesimato&raquo;. Capovolgendo il precedente ragionamento critico G. si chiede se il fallimento artistico non possa, paradossalmente, dipendere dall'intrusione di &laquo;preoccupazioni pratiche esteriori, cio&egrave; posticce e insincere&raquo;, dato che una nuova arte potr&agrave; nascere solo &laquo;se il mondo culturale per il quale si lotta &egrave; un fatto vivente e necessario&raquo;. Solo in quel caso &laquo;la sua espansivit&agrave; sar&agrave; irresistibile&raquo; ed &laquo;esso trover&agrave; i suoi artisti. Ma se nonostante la pressione, questa irresistibilit&agrave; non si vede e non opera, significa che si trattava di un mondo fittizio e posticcio, elucubrazione cartacea di mediocri che si lamentano che gli uomini di maggior statura non siano d'accordo con loro&raquo; (<a href='http://gramscisource.org/quaderno/15/nota/38' target='_blank' class='link-to-note'>Q 15, 38</a>, 1793-4). Da De Sanctis dunque G. pi&ugrave; che una lezione di metodo critico ricava una lezione politica: quella di una battaglia politico-culturale che mette in discussione lo stesso concetto di cultura. Non &egrave; un caso che l'ultima nota dedicata da G. a De Sanctis nei quaderni miscellanei ponga esplicitamente la domanda che aleggiava implicita in molte delle note di argomento desanctisiano: &laquo;La parola d'ordine di Giovanni Gentile: &ldquo;Torniamo al De Sanctis!&rdquo; cosa significa? e cosa pu&ograve; e dovrebbe significare?&raquo;. Rievocando il passaggio di De Sanctis alla sinistra parlamentare, &laquo;il suo timore di una ripresa reazionaria&raquo;, il suo giudizio &laquo;&ldquo;Manca la fibra perch&eacute; manca la fede. E manca la fede perch&eacute; manca la cultura&rdquo;&raquo;, G. sente il dovere di precisare che &ldquo;cultura&rdquo; in questo caso significa &laquo;una coerente e unitaria, e di diffusione nazionale, &ldquo;concezione della vita e dell'uomo&rdquo;, cio&egrave; una &ldquo;filosofia&rdquo; ma diventata appunto &ldquo;cultura&rdquo; cio&egrave; che ha generato un'etica, un modo di vivere, una condotta civile e individuale&raquo; (<a href='http://gramscisource.org/quaderno/17/nota/38' target='_blank' class='link-to-note'>Q 17, 38</a>, 1941). Solo da questo punto di vista la lezione di De Sanctis poteva considerarsi, infatti, per G. ancora attuale. Una chiarificazione che diventa ancor pi&ugrave; esplicita e significativa nella trascrizione della nota in Q 23. In essa G. si preoccupa di chiarire preliminarmente che tornare a De Sanctis non &laquo;significa &ldquo;tornare&rdquo; meccanicamente ai concetti che il De Sanctis svolse intorno all'arte e alla letteratura&raquo; n&eacute; &laquo;significa assumere verso l'arte e la vita un atteggiamento simile a quello assunto dal De Sanctis ai suoi tempi&raquo; &ndash; per G. gli obiettivi politico-culturali del liberale rivoluzionario non avrebbero mai potuto corrispondere a quelli del rivoluzionario comunista &ndash;, ma capire &laquo;quale atteggiamento sia oggi corrispondente, cio&egrave; quali interessi intellettuali e morali corrispondano oggi a quelli che dominarono l'attivit&agrave; del De Sanctis e le impressero una determinata direzione&raquo; (<a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2185). G. chiarisce cos&igrave; che il vero merito di De Sanctis ai suoi occhi era quello di aver capito che &laquo;l'avvento di grandi masse operaie per lo sviluppo della grande industria urbana&raquo; (<a href='http://gramscisource.org/quaderno/23/nota/1' target='_blank' class='link-to-note'>ibid.</a>) &laquo;domandava [...] un nuovo atteggiamento verso le classi popolari, un nuovo concetto di ci&ograve; che &egrave; &ldquo;nazionale&rdquo;, diverso da quello della destra storica, pi&ugrave; ampio, meno esclusivista, meno &ldquo;poliziesco&rdquo; per cos&igrave; dire&raquo; (<a href='http://gramscisource.org/quaderno/23/nota/1' target='_blank' class='link-to-note'>ivi</a>, 2186). E basterebbe il commento che conclude la nota a confermare l'importanza che per G. riveste questa maggiore disponibilit&agrave; politica nei confronti delle classi popolari, questa forma particolare di andata al popolo: &laquo;&egrave; questo lato dell'attivit&agrave; del De Sanctis che occorrerebbe lumeggiare&raquo; (<a href='http://gramscisource.org/quaderno/23/nota/1' target='_blank' class='link-to-note'>ibid.</a>). G. chiude in questo modo i conti con De Sanctis attribuendo al rapporto privilegiato che aveva intrattenuto con la sua lezione fin dalla giovinezza un valore emblematico per il suo progetto politico-culturale. Pi&ugrave; che come maestro di critica letteraria De Sanctis assume infatti rilievo nei Q come promotore di quel processo di unificazione nazionale della classe intellettuale che era sempre mancato e continuava a mancare in Italia.</p><h2>MARINA PALADINI MUSITELLI</h2></body></html>