<html><head><title>Gramsci Dictionary: Cosmopolitismo</title></head><body><p> &laquo;Gli intellettuali italiani sono &ldquo;cosmopoliti&rdquo;, non nazionali&raquo; (<a href='http://dl.gramsciproject.org/quaderno/1/nota/150' target='_blank' class='link-to-note'>Q 1, 150</a>, 133), scrive G. nel Q 1, ponendo le fondamenta di quella analisi complessa che riguarda le radici dell'idea di nazione, il percorso storico che ha portato alla separatezza in Italia delle classi colte dai ceti popolari, il modo attuale di pensare la nazione formata. Funzione cosmopolita degli intellettuali italiani &egrave; il titolo di una rubrica che percorre i Q dall'inizio alla fine e che &egrave; parte dell'ossatura pi&ugrave; profonda dell'intero programma di ricerca gramsciano. La pi&ugrave; tradizionale cultura nazionale italiana non &egrave; per la sua antichit&agrave; pi&ugrave; autoctona. La base materiale di questa cultura italiana, infatti, non era in Italia, perch&eacute; tale cultura &egrave; &laquo;la continuazione del &ldquo;cosmopolitismo&rdquo; medievale, legato alla Chiesa e all'Impero, concepiti universali&raquo; (ibid.), &laquo;con sede &ldquo;geografica&rdquo; in Italia&raquo;, come G. preciser&agrave; nella destinazione definitiva di questa importante nota, il quaderno su Benedetto Croce (<a href='http://dl.gramsciproject.org/quaderno/10-II/nota/61' target='_blank' class='link-to-note'>Q 10 II, 61</a>, 1361). Fu Cesare, ricostruisce G. attraverso Svetonio, a determinare un accentramento degli intellettuali nella capitale dell'impero, creando una categoria di produttori di cultura imperiale e modificando anche la relazione della classe colta, in origine composta da liberti greci e orientali, con la classe dirigente romana: determinando cio&egrave; il passaggio da &laquo;un regime aristocratico-corporativo a uno democratico-burocratico&raquo;. Da quel momento, e fino al Settecento, tutta la storia dell'intellettualit&agrave; laica e del clero sarebbe stata segnata dalla sua non organicit&agrave; allo sviluppo sociale popolare (<a href='http://dl.gramsciproject.org/quaderno/8/nota/22' target='_blank' class='link-to-note'>Q 8, 22</a>, 954); e dopo il Settecento, con il decadere della positivit&agrave; della funzione cosmopolita, il perdurare di una condizione divenuta ormai anacronistica sarebbe stato storicamente dannoso, se &egrave; vero che ancora oggi l'intellettuale tipico moderno &laquo;si sente legato pi&ugrave; ad Annibal Caro o a Ippolito Pindemonte che a un contadino pugliese o siciliano&raquo; (<a href='http://dl.gramsciproject.org/quaderno/21/nota/5' target='_blank' class='link-to-note'>Q 21, 5</a>, 2116). Di grande importanza, nell'ambito del tema della condizione intellettuale rispetto al resto della societ&agrave;, che &egrave; il cuore del breve e denso Q 12, appare a G. la necessit&agrave; di ricostruire, intorno alla questione del cosmopolitismo, il modo in cui civilt&agrave; diverse hanno assorbito culture subalterne o sono state assorbire da culture dominanti, ovvero il modo in cui hanno cercato di diventare parte di quelle culture. Cos&igrave; G. si interroga su come i grandi imperi abbiano &ldquo;usato&rdquo; il cosmopolitismo come elemento del nazionalismo: oltre che di Roma, &egrave; il caso dell'impero di Alessandro il Macedone (<a href='http://dl.gramsciproject.org/quaderno/5/nota/138' target='_blank' class='link-to-note'>Q 5, 138</a>, 668), ma anche dell'impero russo di Pietro il Grande e della Cina attuale. Non mancano considerazioni sull'India e sull'islam, ma anche sul Giappone, e sono abbozzi di ragionamento che, pur in mancanza di elementi sufficienti alla valutazione, cercano di comprendere l'evoluzione possibile di queste grandi concentrazioni territoriali e geopolitiche rispetto all'avanzata della modernizzazione capitalistica &ndash; che &egrave; per sua natura cosmopolita &ndash; anche in relazione alle religioni tradizionali locali e alla loro capacit&agrave; e necessit&agrave; di riadattarsi alla realt&agrave; del nuovo modello produttivo in tempi molto pi&ugrave; veloci di quanto sia accaduto al cattolicesimo, che ha invece avuto nove secoli per differenziare nazionalmente il suo universalismo, smussandone le occasionali contraddizioni con i nazionalismi, sebbene in modo non sempre agevole, come nel caso della Germania hitleriana (<a href='http://dl.gramsciproject.org/quaderno/1/nota/248' target='_blank' class='link-to-note'>Q 1, 248</a>; <a href='http://dl.gramsciproject.org/quaderno/5/nota/668' target='_blank' class='link-to-note'>Q 5, 668</a>; <a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1524-30). Di non minore importanza &egrave; l'osservazione del fenomeno opposto, o meglio reciproco: quello relativo al modo in cui agisce per alcuni gruppi sociali la &ldquo;razza&rdquo; nella formazione del senso di nazione in un ambito cosmopolita. &Egrave; il caso degli intellettuali neri d'America, che assorbono in tutto la cultura americana, e per i quali G. prefigura possibili vari esiti futuri, fra cui quello che essi si rendano promotori di un movimento che faccia della Liberia &laquo;la Sion dei negri americani, con la tendenza a porsi come il Piemonte africano&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1528). Gli ebrei italiani, invece, rappresentano un caso storico significativo in relazione alla formazione della coscienza nazionale. Concordando con un articolo di Arnaldo Momigliano, G. ritiene infatti che &laquo;la coscienza nazionale si costitu&igrave; e doveva costituirsi dal superamento di due forme culturali: il particolarismo municipale e il cosmopolitismo cattolico&raquo; (<a href='http://dl.gramsciproject.org/quaderno/15/nota/41' target='_blank' class='link-to-note'>Q 15, 41</a>, 1801). Il superamento del cosmopolitismo cattolico avrebbe comportato per gli ebrei la manifestazione di una nazionalizzazione, di un loro &ldquo;disebreizzarsi&rdquo; almeno nella misura in cui per i piemontesi e i napoletani tale superamento avrebbe comportato la perdita della loro regionalit&agrave; (<a href='http://dl.gramsciproject.org/quaderno/15/nota/41' target='_blank' class='link-to-note'>ibid.</a>). La formazione dello spirito nazionale, dunque, viene vista da G. per l'Italia non solo come un &ldquo;ampliamento&rdquo; dell'orizzonte della regione o del piccolo Stato, o della confessione-comunit&agrave;, come del caso degli ebrei, ma anche come &ldquo;restringimento&rdquo; dell'orizzonte sopranazionale di matrice prima imperiale, poi papale e da ultimo illuminista. Cosmopolitismo forma con nazionale-popolare una coppia oppositiva; le due nozioni sono in una connessione strettissima, teorica e storica. Gli intellettuali italiani sono cosmopoliti e perci&ograve; non nazionali-popolari ma, nello stesso tempo, l'orgoglio per il prestigio internazionale della loro cultura fondata sull'universalismo &egrave; stato la base per lo sviluppo di un nazionalismo sciovinista e retorico, che ha prodotto un'idea di Stato unitario rivelatasi pi&ugrave; astratta in coloro che, in nome del legame con la cultura della propria nazione, meno erano disposti a guardare alle esperienze straniere, che erano invece pi&ugrave; concretamente nazionali e perci&ograve; storicamente fondate. &Egrave; la doppia faccia del giacobinismo, quel paradosso che spinge G. ad affermare che i tradizionali criteri di valutazione del Risorgimento devono essere capovolti: giacobini in senso deteriore devono essere considerati &laquo;i rappresentanti della corrente tradizionale, [...] che realmente vogliono applicare all'Italia schemi intellettuali e razionali, elaborati s&igrave; in Italia, ma su esperienze anacronistiche e non sui bisogni immediati nazionali&raquo; (<a href='http://dl.gramsciproject.org/quaderno/10-II/nota/60' target='_blank' class='link-to-note'>Q 10 II, 60</a>, 1362). Se Machiavelli, allora, &egrave; stato parte dell'intellettualit&agrave; cosmopolita italiana del Rinascimento, non si pu&ograve; negare che egli abbia guardato agli avvenimenti spagnoli, francesi, inglesi per il suo Principe, ma lo ha fatto per volgerli alla situazione italiana concreta (<a href='http://dl.gramsciproject.org/quaderno/10-II/nota/60' target='_blank' class='link-to-note'>ibid.</a>). Anzi, se intesi in senso &laquo;politico-etico&raquo; e non artistico, Umanesimo e Rinascimento hanno avuto in Machiavelli il loro esponente pi&ugrave; espressivo, l'intellettuale capace di comprendere in termini storici reali che la vera continuazione di Roma antica fu la Francia e non l'Italia, e che appunto guardare alla Francia era necessario per la &laquo;ricerca delle basi di uno &ldquo;Stato italiano&rdquo;&raquo; (<a href='http://dl.gramsciproject.org/quaderno/17/nota/33' target='_blank' class='link-to-note'>Q 17, 33</a>, 1936). Il Rinascimento pu&ograve; essere considerato, da questo punto di vista &laquo;politico-etico&raquo;, &laquo;l'espressione culturale di un processo storico nel quale si costituisce in Italia una nuova classe intellettuale di portata europea&raquo; (<a href='http://dl.gramsciproject.org/quaderno/17/nota/3' target='_blank' class='link-to-note'>Q 17, 3</a>, 1910). Tale classe politica, finch&eacute; dur&ograve; la funzione cosmopolita, si mosse sostanzialmente in due direzioni: una interna, in cui esercitava una funzione cosmopolita reazionaria, collegata al papato e basata sulla &ldquo;piccola politica&rdquo;, mirata a non mutare nulla dell'angusta vita degli Stati regionali, e una esterna, europea, progressiva, rivolta alla &ldquo;grande politica&rdquo;, creativa e partecipativa della nascita degli Stati nazionali, con contributi tecnici di varia natura (<a href='http://dl.gramsciproject.org/quaderno/17/nota/3' target='_blank' class='link-to-note'>ibid.</a>; v. <a href='http://dl.gramsciproject.org/quaderno/15/nota/72' target='_blank' class='link-to-note'>Q 15, 72</a>, 1832). Cellini, Michelangelo, Leonardo, per fare nomi eccellenti, erano stati fra gli italiani illustri in grado di lasciarsi accogliere da qualunque corte europea che avesse garantito loro la possibilit&agrave; di lavorare (<a href='http://dl.gramsciproject.org/quaderno/2/nota/116' target='_blank' class='link-to-note'>Q 2, 116</a>, 258-9). Nel Settecento, poi, l'ultima epoca storica in cui il cosmopolitismo degli intellettuali italiani ha costituito una funzione positiva in Europa, G. ricorda con Carlo Calcaterra che un intellettuale come Algarotti aveva acquistato opere d'arte in Italia per arricchire la galleria d'arte di Dresda, di cui era provveditore per Augusto III di Sassonia: in questo modo egli non aveva la colpa di aver impoverito le collezioni delle corti italiane, ma piuttosto il merito, secondo l'ideologia del tempo, di aver realizzato pienamente la sua funzione, italiana e cosmopolita insieme, di propagatore del gusto italiano (<a href='http://dl.gramsciproject.org/quaderno/9/nota/38' target='_blank' class='link-to-note'>Q 9, 38</a>, 1118). Eppure, nello stesso periodo la Francia era gi&agrave; avviata a una funzione cosmopolita dei suoi intellettuali di segno del tutto diverso, una funzione perdurante ancora oggi: &laquo;Gli intellettuali francesi esprimono e rappresentano esplicitamente un compatto blocco nazionale, di cui sono gli &ldquo;ambasciatori&rdquo; culturali, ecc.&raquo; (<a href='http://dl.gramsciproject.org/quaderno/2/nota/109' target='_blank' class='link-to-note'>Q 2, 109</a>, 225). Ma il nodo del problema, lo si &egrave; detto, &egrave; l'interpretazione del Risorgimento. La tradizione nazionale, su cui si &egrave; basata la costruzione ideologica risorgimentale, &laquo;non risale all'antichit&agrave; classica, ma al periodo dal Trecento al Seicento e [...] fu ricollegata all'et&agrave; classica dall'Umanesimo e dal Rinascimento&raquo;. Una base troppo debole per fondare una nazione moderna, una base priva &laquo;dell'elemento politico-militare e politico-economico&raquo; che sono necessari a una psicologia nazionalista o, diciamo, alla maturazione del concetto di Stato nella sua forma nazionale-popolare. Lo &laquo;sciovinismo culturale, &egrave; questo: che in Italia una maggior fioritura scientifica, artistica, letteraria ha coinciso col periodo di decadenza politica, militare, statale&raquo; (<a href='http://dl.gramsciproject.org/quaderno/3/nota/46' target='_blank' class='link-to-note'>Q 3, 46</a>, 325-6). &laquo;Il Partito d'Azione manc&ograve; addirittura di un programma concreto di governo&raquo;, proprio perch&eacute; &laquo;era imbevuto della tradizione retorica della letteratura italiana: confondeva l'unit&agrave; culturale esistente nella penisola &ndash; limitata per&ograve; a uno strato molto sottile della popolazione inquinata dal cosmopolitismo vaticano &ndash; con l'unit&agrave; politica e territoriale delle grandi masse popolari che erano estranee a quella tradizione culturale&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2014). In queste condizioni non avrebbe mai potuto esercitare &ndash; come infatti non esercit&ograve; &ndash; la funzione che era stata dei giacobini francesi, di saldare cio&egrave; la campagna alla citt&agrave; per garantire un reale sostegno di massa al movimento nazionale unitario (<a href='http://dl.gramsciproject.org/quaderno/19/nota/24' target='_blank' class='link-to-note'>ibid.</a>). Il cosmopolitismo, dunque, si configura come un fattore determinante negativo proprio per quegli intellettuali che durante il Risorgimento erano stati pi&ugrave; generosamente impegnati sull'idea e sulla formazione della nazione con intenzioni nazionali-popolari, perch&eacute; proprio sul loro progetto la condizione cosmopolita anacronistica era destinata ad assumere maggiormente una forma retorica e illusoria. Se la funzione cosmopolita ha conosciuto per gli intellettuali italiani il suo momento pi&ugrave; importante nel Rinascimento, tuttavia G. costruisce il proprio ritratto di Benedetto Croce utilizzando le categorie che gravitano intorno al concetto di cosmopolitismo. Croce &egrave; non solo l'ultimo uomo del Rinascimento, da questo punto di vista, ma &laquo;&egrave; riuscito a ricreare nella sua personalit&agrave; e nella sua posizione di leader mondiale della cultura quella funzione di intellettuale cosmopolita che &egrave; stata svolta quasi collegialmente dagli intellettuali italiani dal Medio Evo alla fine del 600. [...] La funzione del Croce si potrebbe paragonare a quella del papa cattolico&raquo; (<a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 1302-3), il che significa una coincidenza di universalismo e cosmopolitismo in un certo senso; &laquo;ci&ograve; non vuol dire che egli non sia un &ldquo;elemento nazionale&rdquo;, anche nel significato moderno del termine, vuol dire che anche dei rapporti ed esigenze nazionali egli esprime specialmente quelli che sono pi&ugrave; generali e coincidono con nessi di civilt&agrave; pi&ugrave; vasti dell'area nazionale: l'Europa, quella che suole chiamarsi civilt&agrave; occidentale, ecc.&raquo; (<a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>ibid.</a>). Croce, il paradigma stesso del grande intellettuale tradizionale cosmopolita nella contemporaneit&agrave;, &egrave; per G. l'ispiratore di una sprovincializzazione della cultura italiana attraverso lo scambio e il contatto con le idee internazionali, ma appunto, &laquo;nel suo atteggiamento e nella sua funzione &egrave; immanente un principio essenzialmente nazionale&raquo;. Anche a questo proposito, insomma, G. ribadisce come il cosmopolitismo sia la forma propria dello spirito nazionale italiano, cos&igrave; come esso si &egrave; venuto formando da parte della casta degli intellettuali e attraverso l'esclusione dei ceti popolari e delle masse dai processi storici. A questo punto, per ipotizzare un'inversione di tendenza G. tiene opportunamente conto delle condizioni reali in cui l'idea di nazione si &egrave; formata in Italia e del fatto che nemmeno il popolo &egrave; rimasto del tutto indenne dal modo cosmopolita in cui si sono radicate le cosiddette tradizioni nazionali. Immagina perci&ograve; un mutamento dei costumi che non neghi del tutto il cosmopolitismo, ma lo ricrei su basi nuove. Se fino a questo momento la tradizione retorica ha avuto al centro i miti della patria e della nazione, con evidenti implicazioni politiche e militari, nel presente italiano, caratterizzato da un'espansione finanziaria e capitalistica, &laquo;l'elemento &ldquo;uomo&rdquo; o &egrave; l'&ldquo;uomo capitale&rdquo; o &egrave; l'&ldquo;uomo-lavoro&rdquo;&raquo; (<a href='http://dl.gramsciproject.org/quaderno/19/nota/5' target='_blank' class='link-to-note'>Q 19, 5</a>, 1988). Parliamo naturalmente di un'epoca, il primo Novecento, segnata da una forte emigrazione popolare rivolta in tutte le direzioni. &laquo;Il cosmopolitismo tradizionale italiano dovrebbe diventare un cosmopolitismo di tipo moderno, cio&egrave; tale da assicurare le condizioni migliori di sviluppo all'uomo &ndash; lavoro italiano, in qualsiasi parte del mondo egli si trovi&raquo;. &laquo;Collaborare a ricostruire il mondo economicamente in modo unitario &egrave; nella tradizione del popolo italiano e della storia italiana, non per dominarlo egemonicamente e appropriarsi del frutto del lavoro altrui, ma per esistere e svilupparsi appunto come popolo italiano&raquo;: in queste note, che possono solo implicitamente alludere al colonialismo fascista in Africa, proposte in forma definitiva nel Q 19 dopo un lavorio non privo di passaggi problematici e che attraversa diversi testi, G. prefigura le condizioni del mondo contemporaneo nella sua rete di relazioni in cui il concetto stesso di nazione, come quello di popolo, non &egrave; pi&ugrave; definibile negli stessi termini, e nomina anche l'idea pascoliana della nazione proletaria, un'idea che aveva goduto di una certa fortuna proprio in concomitanza con la prima percezione del fenomeno dell'internazionalizzazione da parte degli intellettuali pi&ugrave; avverti ti. Se il cosmopolitismo &egrave; l'altra faccia del nazionale-popolare da un punto di vista analitico, esso pu&ograve; diventarne una componente interna da un punto di vista previsionale. Sarebbe un cosmopolitismo positivo, a cui partecipano anche gli operai e i contadini: un cosmopolitismo, per cos&igrave; dire, nazionale-popolare.</p></body></html>