<html><head><title>Gramsci Dictionary: Populismo</title></head><body><h1>Populismo</h1><p> Connesso con il gran tema gramsciano del &laquo;nazionale-popolare&raquo;, nelle sue diverse occorrenze il termine &laquo;populismo&raquo; assume una connotazione prevalentemente negativa. In <a href='http://gramscisource.org/quaderno/6/nota/42' target='_blank' class='link-to-note'>Q 6, 42</a>, 716-9, a proposito di un articolo di Cajumi su Giovanni Cena, G. parla di &laquo;andata al popolo&raquo; come di una &laquo;parola d'ordine&raquo;, spesso fine a se stessa, propria degli scrittori &laquo;populisti&raquo; contemporanei, qui decisamente contrapposti agli scrittori francesi dell'Ottocento, visto che &laquo;nel passato tra popolo e scrittori in Francia non ci fu mai scissione dopo la Rivoluzione francese e fino a Zola&raquo;, per cui soltanto &laquo;la reazione simbolista scav&ograve; un fosso tra popolo e scrittori, tra scrittori e vita&raquo; (<a href='http://gramscisource.org/quaderno/6/nota/42' target='_blank' class='link-to-note'>ivi</a>, 717). Del resto, davanti alla proposta di Cajumi di scorgere in Cena un vero &laquo;studioso di cose sociali&raquo;, e dunque un autentico rappresentante della suddetta &laquo;andata al popolo&raquo;, G. da parte sua oppone un netto rifiuto, ridimensionando alquanto la portata oggettiva dell'ideologia di questo scrittore: &laquo;nello scritto Che fare? il Cena voleva fondere i nazionalisti coi filosocialisti come lui; ma in fondo tutto questo socialismo piccolo borghese alla De Amicis non era un embrione di socialismo nazionale, o nazionalsocialismo, che ha cercato di farsi strada in tanti modi in Italia e che ha trovato nel dopoguerra un terreno propizio?&raquo; (<a href='http://gramscisource.org/quaderno/6/nota/42' target='_blank' class='link-to-note'>ivi</a>, 718-9). Ebbene, questa vistosa cautela di G. nell'accreditare a un determinato autore un interesse e una materia autenticamente &ldquo;sociali&rdquo; e &ldquo;popolari&rdquo; non &egrave; certo casuale. In <a href='http://gramscisource.org/quaderno/6/nota/157' target='_blank' class='link-to-note'>Q 6, 157</a>, 812, parlando di Controriforma e utopie, G. ipotizza che &laquo;dalle Utopie sarebbe nata anche la moda di esaltare i po poli primitivi, selvaggi (il buon selvaggio) presunti essere pi&ugrave; vicini alla natura&raquo;, per poi notare come &laquo;ci&ograve; si ripeterebbe nell'esaltazione del &ldquo;contadino&rdquo;, idealizzato, da parte dei movimenti populisti&raquo;. In <a href='http://gramscisource.org/quaderno/6/nota/168' target='_blank' class='link-to-note'>Q 6, 168</a>, 821, invece, G. discutendo di un articolo di Alberto Consiglio pubblicato sulla &ldquo;Nuova Antologia&rdquo; il 1&deg; aprile 1931 e intitolato Populismo e nuove tendenze della letteratura francese, affermava in maniera assai significativa che &laquo;una lista delle tendenze &ldquo;populiste&rdquo; e una analisi di ciascuna di esse sarebbe interessante: si potrebbe &ldquo;scoprire&rdquo; una di quelle che Vico chiama &ldquo;astuzie della natura&rdquo;, cio&egrave; come un impulso sociale, tendente a un fine, realizzi il suo contrario&raquo;: insomma, ancora una volta G. sembra essere piuttosto diffidente verso il populismo intellettuale e letterario, quello per cui si chiede agli autori di mettere la propria penna al servizio del popolo, senza per&ograve; che vi sia alle spalle un'impostazione ideologica pi&ugrave; organica. Assai importante &egrave; <a href='http://gramscisource.org/quaderno/23/nota/1' target='_blank' class='link-to-note'>Q 23, 1</a>, 2185, laddove il vocabolo sembra impiegato in senso denotativo e dunque non negativo: &laquo;il De Sanctis, nell'ultima fase della sua vita e della sua attivit&agrave;, rivolse la sua attenzione al romanzo &ldquo;naturalista&rdquo; o &ldquo;verista&rdquo; e questa forma di romanzo, nell'Europa occidentale, fu l'espressione &ldquo;intellettualistica&rdquo; del movimento pi&ugrave; generale di &ldquo;andare al popolo&rdquo;, di un populismo di alcuni gruppi intellettuali sullo scorcio del secolo scorso, dopo il tramonto della democrazia quarantottesca e l'avvento di grandi masse operaie per lo sviluppo della grande industria urbana&raquo;. Il riferimento a tali tarde letture desanctisiane torna proprio in <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2198, ovvero in un contesto in cui si cerca di definire il proprium della posizione ideologico-culturale del critico irpino: &laquo;ecco perch&eacute; ad un certo punto [De Sanctis, ndr] si stacca dall'idealismo speculativo e si avvicina al positivismo e al verismo (simpatie per Zola [...])&raquo;. Il fatto &egrave; che, come &egrave; noto, per G. De Sanctis rappresentava l'intellettuale che meglio di ogni altro aveva provato a imprimere un indirizzo &ldquo;nazionale-popolare&rdquo; alla cultura italiana, ovviamente entro i limiti possibili nel suo tempo: una categoria ermeneutica, quella di &ldquo;nazionale-popolare&rdquo;, incardinata fra l'altro intorno alla fondamentale distinzione metodologica secondo cui per uno scrittore determinante non &egrave; la semplice scelta di raffigurare un certo ambiente sociale, bens&igrave; l'atteggiamento che verso tale ambiente egli dimostra. Una volta fissato l'ideale di una scrittura capace di collegarsi organicamente con il &ldquo;popolo-nazione&rdquo;, senza dubbio G. identifica la principale antitesi di tale ideale nel brescianesimo, ovvero in una produzione letteraria caratterizzata dal pregiudizio antipopolare; eppure, anche verso l'opposta e simmetrica deriva del populismo egli &egrave; assai critico. Insomma, per conseguire un vero contatto con il popolo-nazione non &egrave; sufficiente rappresentare un certo milieu sociale (oppure riprodurne meccanicamente tutti i sentimenti e tutte le istanze): ci&ograve; che invece pretendevano di fare la maggior parte degli scrittori italiani che narravano degli &ldquo;umili&rdquo;, i quali scrittori, peraltro, nelle loro rappresentazioni erano non a caso inclini a omettere proprio quell'aspetto del mondo popolare che secondo G. &egrave; invece centrale e imprescindibile, ovvero la sfera del lavoro. Indicativo, a tal proposito, <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2195, laddove G. si chiede &laquo;per quali forme di attivit&agrave; hanno &ldquo;simpatia&rdquo; i letterati italiani? Perch&eacute; l'attivit&agrave; economica, il lavoro come produzione individuale e di gruppo non li interessa?&raquo;: in particolare si segnala come &laquo;la vita dei contadini occupa un maggior spazio nella letteratura, ma anche qui non come lavoro e fatica, ma dei contadini come &ldquo;folclore&rdquo;, come pittoreschi rappresentanti di costumi e sentimenti curiosi e bizzarri&raquo;. Non mancano, del resto, nei Q numerosi esempi concreti atti a illuminare la suddetta incongruenza fra oggetto e atteggiamento: ed ecco Verga, che in <a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688 &egrave; visto come rappresentante di punta del verismo. Ebbene, tipica di questo movimento (e &laquo;specialmente nel Verga&raquo;) &egrave; stata proprio la &laquo;posizione ideologica&raquo; per cui &laquo;il popolo della campagna &egrave; visto con &ldquo;distacco&rdquo;, come &ldquo;natura&rdquo; estrinseca allo scrittore, come spettacolo&raquo; (e nel corrispondente Testo C, <a href='http://gramscisource.org/quaderno/23/nota/56' target='_blank' class='link-to-note'>Q 23, 56</a>, 2250, significativamente si parla di &laquo;&ldquo;natura&rdquo; estrinseca sentimentalmente allo scrittore&raquo;, corsivo mio). Ecco Manzoni, nei cui Promessi sposi, nonostante l'ampio protagonismo narrativo che viene concesso a personaggi popolari, domina il &laquo;paternalismo cattolico&raquo;: &laquo;una ironia sottintesa, indizio di assenza di profondo istintivo amore verso quei personaggi, &egrave; un atteggiamento dettato da un esteriore sentimento di astratto dovere dettato dalla morale cattolica, corretto appunto e vivificato dall'ironia diffusa&raquo; (<a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943). In <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2197, invece, dopo avere passato in rassegna gli esempi di G. C. Abba, Verga, Jahier, G. cita il caso, a suo modo emblematico, degli autori riconducibili al movimento di Strapaese: &laquo;tutta la letteratura di Strapaese dovrebbe essere &ldquo;nazionale-popolare&rdquo; come programma, ma lo &egrave; appunto per programma, ci&ograve; che la ha resa una manifestazione deteriore della cultura&raquo;. Sulla stessa linea si pone <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2110, laddove G. tratta del futurismo italiano (movimento al quale, come &egrave; noto, nei Q vengono accordati confini assai larghi), i cui rappresentanti, con il loro &laquo;&ldquo;romanticismo&rdquo; o Sturm und drang popolaresco&raquo; di fatto erano ritornati a proporre alcune ricerche potenzialmente feconde in senso nazionale-popolare; senonch&eacute;, da Marinetti a Papini, a conti fatti queste stesse proposte erano state gravemente inficiate da una tipica &laquo;assenza di carattere e di fermezza dei loro inscenatori&raquo;, ovvero dalla loro &laquo;tendenza carnevalesca e pagliaccesca&raquo; propria di &laquo;piccoli borghesi intellettuali, aridi e scettici&raquo;.</p><h2>DOMENICO MEZZINA</h2></body></html>