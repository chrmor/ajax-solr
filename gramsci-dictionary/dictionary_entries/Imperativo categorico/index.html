<html><head><title>Gramsci Dictionary: Imperativo categorico</title></head><body><h1>Imperativo categorico</h1><p> L'imperativo categorico &egrave; il concetto tramite il quale viene chiarita da Kant la na tura dell'imperativo etico assoluto (&laquo;sii onesto&raquo;) in virt&ugrave; dell'autonomia della legge morale, distinto da quello ipotetico, che comanda qualcosa in vista di un fine (&laquo;se vuoi essere felice, devi fare questo&raquo;). Nei Q lo si ritrova in un passo molto noto in cui il &ldquo;moderno Principe&rdquo; &ndash; il partito &ndash; diventa per le coscienze appunto un imperativo categorico: &laquo;Il moderno Principe, sviluppandosi, sconvolge tutto il sistema di rapporti intellettuali e morali in quanto il suo svilupparsi significa appunto che ogni azione &egrave; utile o dannosa, virtuosa o scellerata [...]. Egli prende il posto, nelle coscienze, della divinit&agrave; e dell'imperativo categorico, egli &egrave; la base di un laicismo moderno e di una completa laicizzazione di tutta la vita e di tutti i rapporti di costume&raquo; (<a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 953). Vari studiosi di indirizzo liberale hanno voluto leggere in queste righe la propensione al totalitarismo del pensatore sardo e una sostanziale continuit&agrave; con il leninismo, per il quale il partito era costituito da un'&eacute;lite che aveva il compito di organizzare ed educare le masse. In realt&agrave;, non vi &egrave; in questo passo una concezione totalitaria dello Stato, bens&igrave; integrale della politica, come campo esclusivo dell'agire umano. Nel partito gramsciano si &egrave; tutti filosofi e intellettuali, in quanto portatori di una specifica cultura materiale dal luogo di lavoro e dal territorio di provenienza (&laquo;Che tutti i membri di un partito politico debbano essere considerati come intellettuali, ecco un'affermazione che pu&ograve; prestarsi allo scherzo e alla caricatura; pure, se si riflette, niente di pi&ugrave; esatto&raquo;: <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1523). &Egrave; quindi il luogo dell'educazione reciproca, finalizzata all'ingresso delle masse nello Stato. Imperativo categorico non sta quindi a significare imposizione di una verit&agrave; predeterminata da parte del partito, ma dedizione assoluta al progetto della propria autoeducazione e della riforma intellettuale e morale.</p><h2>CLAUDIO BAZZOCCHI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia'>Filosofia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Kant, Immanuel'>Kant, Immanuel</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma intellettuale e morale'>Riforma intellettuale e morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Totalitario'>Totalitario</a></body></html>