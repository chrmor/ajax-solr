<html><head><title>Gramsci Dictionary: Schucht, Giulia</title></head><body><p> Pur non essendo un lemma in senso proprio, Giulia, con la sua variante pi&ugrave; intima, Iulca (o anche Julca), &egrave; un riferimento imprescindibile delle lettere gramsciane, sia prima che dopo il carcere. In entrambi i casi Giulia-Iulca (Giulia Schucht, la donna russa che G. spos&ograve; nel 1923) compare come destinataria e come argomento con corrispondenti diversi, soprattutto con la sorella Tania. &Egrave; qui impossibile riprodurre la variet&agrave; degli accenti e dei sentimenti di G. che l'epistolario, dal 1922 al 1937, restituisce. E tanto meno &egrave; possibile ricostruire l'intero percorso dialogico, diretto e mediato, fra G. e Giulia. Si pu&ograve; solo dire sinteticamente che G. rivela una doppia tensione prevalente nei confronti di Giulia, sentimentale e pedagogica, e che dal vario intrecciarsi degli elementi di questa tensione nel tempo, la figura di Giulia nella percezione del carcerato va modificandosi, con una progressiva dominanza dell'elemento pedagogico su quello sentimentale. La corrispondenza inizia con il corteggiamento, durante il quale Giulia tenta a volte di arginare l'irruenza sentimentale di G. (&laquo;&ldquo;troppo presto?&rdquo; Perch&eacute; dice che il mio amore &egrave; qualche cosa fuori di lei, che non la riguarda? Che pasticci, che imbrogli sono questi? Non sono un mistico, n&eacute; lei &egrave; una madonna bizantina&raquo;: L 108). Anche nei momenti di maggiore trasporto, all'interno di una vicenda sentimentale complessivamente molto profonda, G. non rinuncia a stigmatizzare i rischi di eccessi di sentimentalismo e di romanticismo &ldquo;deteriore&rdquo;, e lo fa spesso, in questa fase, usando il modello letterario negativo di Matilde Serao. Il carteggio prosegue durante il fidanzamento e gli anni di matrimonio in cui G. non era ancora recluso: Giulia &egrave; anche la compagna di partito con la quale condividere progetti politici. Questo periodo &egrave; segnato da lettere emotivamente molto coinvolgenti, i due coniugi sono distanti e riescono a incontrarsi per periodi brevissimi (famosa ed emblematica la lettera del 16 aprile 1924 da Vienna: L 323-4). Giulia &egrave; la destinataria di un coacervo di sentimenti difficili che G. sperimenta attra verso di lei, una donna di estrazione cittadina e intellettuale, portatrice di un mondo affettivo molto diverso da quello contadino delle parenti sarde. Sempre la lotta per la volont&agrave; contro la casualit&agrave;, per il controllo contro il cedimento, anima il rapporto di G. con Giulia, preservandolo in parte nei momenti pi&ugrave; difficili, quelli della lontananza pi&ugrave; lunga e definitiva. Se fino all'arresto le lettere a Giulia sono animate da progetti per il futuro, da un sentimento di amore che G. racconta come una continua scoperta, dal momento dell'arresto in poi la corrispondenza muta progressivamente carattere, facendosi difficile, a tratti impacciata, affaticata. G. si riconosce nei confronti della moglie &laquo;libresco&raquo;, &laquo;pedante&raquo;, &laquo;inadeguato&raquo;. &laquo;Nella nostra corrispondenza manca appunto una &ldquo;corrispondenza&rdquo; effettiva e concreta: non siamo mai riusciti a intavolare un &ldquo;dialogo&rdquo;: le nostre lettere sono una serie di &ldquo;monologhi&rdquo; che non sempre riescono ad accordarsi neanche nelle linee generali&raquo; (LC 358, 6 ottobre 1930). Alla difficolt&agrave; oggettiva di rendere in modo vivo il sentimento di amore per Giulia, nelle condizioni in cui G. vive, si uniscono pudore, sensazione di abbandono, ma soprattutto molti rimpianti, che portano G. a comporre per Giulia lettere spesso brevi, dal registro disomogeneo, lettere in cui l'inespresso ha importanza almeno pari alle parole scritte. Dalla struggente malinconia dei ricordi, che occupano quasi interamente lo spazio mentale riservato da G. a Giulia (&laquo;sai che non faccio altro: pensare al passato e riandare a tutte le scene e gli episodi pi&ugrave; buffi&raquo;: LC 74, 18 aprile 1927), a momenti aspri di critica e di dolore, in alcune lettere il passaggio &egrave; cos&igrave; breve da lasciar trasparire tutta l'ansia, la scissione emotiva e la &ldquo;mutazione della personalit&agrave;&rdquo; che sono alla base della scrittura epistolare familiare di G. Intorno a Giulia si concentrano una serie di problemi legati anche alla malattia psichica di cui ella soffre, e di cui G. &egrave; informato solo parzialmente; alla lontananza da lei non solo come moglie ma anche come madre dei suoi figli; all'incertezza sul ruolo e sulla posizione politica assunta da Giulia stessa e da tutta la famiglia Schucht. Giulia diventa pi&ugrave; che mai un'assenza, anche epistolare. La lettera a Giulia del 9 febbraio 1931, una lettera lunga, argomentata e ricca, &egrave; fra quelle che condensano il vario susseguirsi dei sentimenti di G. verso la moglie: dall'amore al rimpianto, dal bisogno di normalit&agrave; alla sensazione di inadeguatezza, dal pudore della scrittura alla necessit&agrave; di ricostruire, attraverso una &ldquo;verit&agrave;&rdquo; a tratti anche mitizzata, le forme di una relazione del tutto nuova e diversa, anche perch&eacute; &laquo;la Iulca di oggi [...] &egrave; Iulca + Delio + Giuliano [sono i figli della coppia, ndr], somma in cui il pi&ugrave; non indica solo un fatto quantitativo, ma soprattutto una nuova persona qualitativa&raquo; (LC 396). La mediazione di Tania nel rapporto tra i coniugi &egrave; un dato importante: non si tratta di una mediazione neutra; ripetutamente, nel corso degli anni, G. affida a Tania il difficile rapporto epistolare, non sempre scorrevole, non sempre &ldquo;naturale&rdquo;, con la moglie, della quale gli sfugge perfino l'immagine visiva (frequenti sono gli appelli a inviare fotografie e grande l'aspettativa e l'attenzione che G. ha verso le rare immagini che giungono, come in LC 599, a Tania, 1&deg; agosto 1932). La mediazione &egrave; gestita da Tania con qualche nascondimento. Le lettere sono anche controllate dalla censura, sia sul versante italiano che su quello sovietico, e nessuna intimit&agrave; &egrave; pi&ugrave; possibile davvero, negata anche dai ritardi e dagli intervalli con cui le lettere di Giulia raggiungono G. Col proseguire degli anni, fragilit&agrave; e debolezza sono parole che G. usa sempre pi&ugrave; spesso per definire sua moglie, preoccupazione e nervosismo i sentimenti che sempre pi&ugrave; frequentemente accompagnano l'amore (&laquo;Ho l'impressione che Giulia non voglia dire, (o non possa dire appunto a causa del suo male) qualcosa, che ci sia in lei un certo ordine di giudizi e di sentimenti che si sente raffrenata dall'analizzare e dal comunicare [...] Scrive in modo allusivo ma genericamente&raquo;: LC 592, a Tania, 27 giugno 1932). Un vasto apparato narrativo fatto di apologhi e metafore sostituisce nelle lettere a Giulia il vuoto di presente, certamente in continuit&agrave; con un'abitudine e uno stile che Gramsci aveva sempre manifestato, ma anche e sempre pi&ugrave; in linea con una crescente inclinazione paternalistica. La psicanalisi e la pedagogia sono temi ritornanti nel rapsodico carteggio e sono anche fra gli argomenti intorno ai quali l'atteggiamento di G. verso Giulia &egrave; pi&ugrave; aspro, fin quasi a suscitare nell'interlocutrice fastidio e rigetto. I due temi, del resto, sono legati dal filo rosso del paternalismo-paternit&agrave; con cui G. affronta il rapporto col gruppo Iulca + Delio + Giuliano, attraverso i nodi di &laquo;sgomitolamento&raquo; della personalit&agrave;, coercizione come mezzo per lo sviluppo storico dell'uomo, superamento della condizione subalterna propria dell'immaturit&agrave;, anagrafica o di altra natura: nodi argomentati nello stesso modo e perfino con le stesse parole a proposito della moglie e dei figli, a proposito, appunto, di psicanalisi e di educazione infantile (LC 301, a Giulia, 30 dicembre 1929; LC 455, a Giulia, 31 agosto 1931; LC 556, a Iulca, 28 marzo 1932). Il cortocircuito affettivo &egrave; anche la velatura che permette a G. di esprimere la sua visione di Giulia come appartenente alla stessa condizione di infanzia propria dei figli. Un secondo fondamentale gruppo di sovrapposizione relazionale &egrave; quello che possiamo denominare, parafrasando G., Giulia + Tatiana. Questo gruppo &egrave; caratterizzato dall'uso continuo del vocativo &laquo;cara&raquo; e di formule di saluto come &laquo;ti abbraccio teneramente&raquo;. Le lettere degli ultimi tempi, dell'ultimo anno in particolare, sono meno inquisitorie e meno stringenti nel giudizio rispetto a quelle del periodo centrale della detenzione. G. comprende &ndash; da tempo intuiva questo aspetto &ndash; di dover essere esplicito con Giulia nel farla sentire libera dal vincolo coniugale, e lo fa nel timore di un'ipotetica e poi mai realizzatasi visita di Giulia in Italia, visita tanto desiderata da G. ma alla quale nessuno dei due coniugi &egrave; preparato. In questa fase le condizioni individuali di G. e di Giulia sono critiche, il livello di incertezza reciproca molto alto. &laquo;Io sono un tuo amico, essenzialmente, e dopo dieci anni ho veramente bisogno di parlare con te da amico ad amico, con grande franchezza e spregiudicatezza&raquo; (LC 772, a Iulca, 25 gennaio 1936). La posizione di Giulia cambia ancora, la difficolt&agrave; nello scriverle &egrave; un'estrema forma di autenticit&agrave;: &laquo;Carissima Iulca, non ti ho scritto la volta scorsa, perch&eacute;, come gi&agrave; ti ho accennato, lo scrivere mi &egrave; difficile sia a te che ai ragazzi&raquo; (LC 775, 16 gennaio 1936). Ma nel 1937, a pochi mesi dalla morte, G. trova ancora coraggio e tenerezza per rivolgersi alla sua famiglia: &laquo;[per il mio compleanno, ndr] voglio proprio essere festeggiato come piace a me: in questo caso voglio assolutamente una bella fotografia dei figli e tua. Una fotografia fatta bene, da un buon fotografo, e non un giocarello da dilettanti&raquo; (LC 798-9, 23 gennaio 1937): un ultimo, disperato grido di amore.</p></body></html>