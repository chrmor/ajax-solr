<html><head><title>Gramsci Dictionary: Realismo greco-cristiano</title></head><body><h1>Realismo greco-cristiano</h1><p> G. fa riferimento nei Q al cosiddetto &laquo;realismo greco-cristiano&raquo; nell'ambito delle sue riflessioni sull'&laquo;&ldquo;obiettivit&agrave; del reale&rdquo;&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 852), concezione talmente radicata nella mentalit&agrave; popolare grazie alle religioni che pu&ograve; essere sradicata solo &laquo;da un principio che si presenti come &ldquo;dogmatico&rdquo;, ma abbia in s&eacute; la possibilit&agrave; di storicizzarsi&raquo; (<a href='http://gramscisource.org/quaderno/7/nota/1' target='_blank' class='link-to-note'>ibid.</a>), ovvero dalla scienza. In un articolo sul rapporto tra religione e filosofia, tra cattolicesimo e scienza sperimentale, pubblicato da Mario Missiroli nel 1930 sull'&ldquo;Italia letteraria&rdquo; e citato da G., in particolare si afferma che &laquo;la comune opinione segue ancora quel dualismo, che &egrave; proprio del realismo greco-cristiano&raquo;. Secondo Missiroli, infatti, &laquo;l'umanit&agrave;&raquo; era rimasta aristotelica e continuava a credere nell'esistenza oggettiva del &laquo;mondo&raquo; e della verit&agrave;, e anzi ne aveva trovato conferma proprio nelle scienze positive, valorizzate contro la &laquo;nuova metafisica dell'assoluto&raquo; (<a href='http://gramscisource.org/quaderno/7/nota/1' target='_blank' class='link-to-note'>ivi</a>, 853). Nel Testo C si precisa tuttavia l'incostanza delle opinioni, su tale argomento, di Missiroli, che in risposta a un referendum del &ldquo;Saggiatore&rdquo; aveva previsto invece che la diffusione generale delle scienze sperimentali sarebbe stata &laquo;in contrasto con le correnti religiose&raquo; (<a href='http://gramscisource.org/quaderno/10a/nota/41%20I' target='_blank' class='link-to-note'>Q 10 I, 41.I</a>, 1297). Connessa alla concezione dell'&laquo;oggettivit&agrave; esterna del reale&raquo; e del realismo greco-cristiano, cos&igrave; come si era sviluppato per la linea che da Aristotele conduce a Tommaso d'Aquino, sarebbe d'altronde secondo G. il concetto del noumeno kantiano e della &laquo;&ldquo;cosa in s&eacute;&rdquo;&raquo;. Che quest'ultima idea derivi dai primi troverebbe una conferma, secondo il pensatore sardo, nel fatto che &laquo;tutta una tendenza del materialismo volgare e del positivismo ha dato luogo alla scuola neokantiana o neo-critica&raquo; (<a href='http://gramscisource.org/quaderno/10b/nota/46' target='_blank' class='link-to-note'>Q 10 II, 46</a>, 1333).</p><h2>JOLE SILVIA IMBORNONE</h2></body></html>