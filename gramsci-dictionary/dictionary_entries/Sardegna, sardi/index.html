<html><head><title>Gramsci Dictionary: Sardegna, sardi</title></head><body><h1>Sardegna, sardi</h1><p> In una prima serie di occorrenze, il contesto concettuale &egrave; quello, cruciale, della &ldquo;quistione meridionale&rdquo;, intesa come elemento caratterizzante di un processo di unificazione nazionale come quello italiano, di fatto impostato su forme di sfrutta mento semicoloniale del Nord sul Sud, per cui, nel nostro Mezzogiorno, totalmente subalterno agli interessi dello sviluppo economico settentrionale, era stato necessario mantenere sostanzialmente intatto il blocco storico conservatore tra contadini, intellettuali piccolo borghesi e proprietari terrieri, cui corrispondeva una societ&agrave; connotata da gravissime sperequazioni sociali, in un quadro economico assai arretrato. Si tratta di una tematica gi&agrave; ampiamente impostata nel saggio del 1926 sulla questione meridionale, del quale nei Q vengono ripresi alcuni spunti. La crucialit&agrave; storico-politica di tale &ldquo;questione&rdquo; spingeva G. a effettuare un'analisi differenziale delle diverse macroaree in cui il Sud Italia risulta tradizionalmente suddiviso: Mezzogiorno continentale, Sicilia, Sardegna. Certo, anche a proposito della Sardegna si poteva parlare di &laquo;una grande disgregazione sociale; i contadini, che costituiscono la grande maggioranza della sua popolazione, non hanno nessuna coesione tra loro&raquo; (QM 150), anzi, la maggiore arretratezza economica dell'isola finiva per accentuare i problemi tipici delle societ&agrave; meridionali (ad esempio, G. fa riferimento al banditismo sardo: LC 215, a Carlo, 8 ottobre 1928); eppure la storia dell'isola, almeno a partire dall'Ottocento, risultava essere segnata, viceversa, proprio da una marcata vivacit&agrave; e reattivit&agrave; politica, fatta sia di iniziative dal basso che di proteste messe in atto dagli intellettuali, episodi il pi&ugrave; delle volte estemporanei e dunque non risolutivi, ma in ogni caso assai interessanti: emblematica la seduta del Congresso sardo, tenuta nel 1911 sotto la presidenza di un certo generale Rugiu, durante la quale era stato calcolato &laquo;quante centinaia di milioni siano stati estorti alla Sardegna nei primi 50 anni di Stato unitario, a favore del continente&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2022). Ora, in vista della conservazione del suddetto rapporto Nord-Sud, un fattore decisivo, di ordine ideologico-culturale, era rappresentato dal pregiudizio antimeridionale radicato fra le masse popolari del Nord (QM 137), per cui la miseria del Mezzogiorno rappresenterebbe una &laquo;palla di piombo&raquo; per l'Italia tutta e, in particolare, per lo sviluppo della modernit&agrave; industriale nel Nord; e dato che per i cittadini settentrionali questa &ldquo;miseria&rdquo; risultava essere inspiegabile storicamente, ecco che se ne scorgevano le cause in certi caratteri congeniti della presunta &ldquo;indole&rdquo; meridionale: l'incapacit&agrave; organizzativa, la refrattariet&agrave; rispetto a qualsiasi cultura del lavoro e, al limite, una globale inferiorit&agrave; biologica. Particolarmente insidiosi, secondo G., erano proprio gli esiti pi&ugrave; propriamente razzistici di questa ideologia antimeridionale, e l'esempio pi&ugrave; chiaro era rappresentato proprio dal caso della Sardegna: se gi&agrave; in un articolo del 24 maggio 1916, intitolato Gli scopritori, G. denunciava l'atteggiamento palesemente razzistico di tanti intellettuali continentali, nei cui resoconti di viaggio &laquo;i sardi passano per lo pi&ugrave; per incivili, barbari, sanguinari&raquo;, nei Q, invece, egli riporta la vicenda di Giulio Bechi, un ufficiale che nel 1910 era stato mandato nel Nuorese per sconfiggere il banditismo e che aveva perseguito il suo fine &laquo;con misure da stato d'assedio, illegali&raquo;, ossia trattando gli autoctoni &laquo;come negri, arrestando in massa vecchi e bambini&raquo; (<a href='http://gramscisource.org/quaderno/23/nota/54' target='_blank' class='link-to-note'>Q 23, 54</a>, 2249). Come si dice in QM 152, solo con la prima guerra mondiale si era avuto un considerevole (sebbene parziale) mutamento nell'assetto, apparentemente immobile, del blocco storico agrario del Sud, laddove il conflitto aveva offerto ai contadini inedite possibilit&agrave; di contatto con altre classi: i risultati si erano concretizzati nel dopoguerra, quando si forma nel Meridione il &laquo;movimento degli ex combattenti nel quale i contadini-soldati e gli intellettuali-ufficiali formavano un blocco pi&ugrave; unito tra di loro e in una certa misura antagonistico coi grandi proprietari&raquo; (<a href='http://gramscisource.org/quaderno/23/nota/54' target='_blank' class='link-to-note'>ibid.</a>). Tutto ci&ograve; produsse, oltre che le occupazioni di terre del 1919, anche tutta una fioritura di movimenti a base regionalistica, variamente venati da istanze autonomiste; esperienze nel complesso politicamente limitate, poich&eacute; sospese fra particolarismo regionale e rivendicazioni democratiche assai moderate: e tuttavia, in un siffatto contesto, &laquo;la sola regione dove il movimento degli ex combattenti assunse un profilo pi&ugrave; preciso e riusc&igrave; a crearsi una struttura sociale pi&ugrave; solida &egrave; la Sardegna&raquo; (<a href='http://gramscisource.org/quaderno/23/nota/54' target='_blank' class='link-to-note'>ivi</a>, 153); in particolare, il cosiddetto &ldquo;sardismo&rdquo; si incarn&ograve; nella Giovane Sardegna, da cui sarebbe poi nato il Partito sardo d'Azione. Ebbene, se la Sardegna faceva eccezione, questo avveniva per motivazioni assolutamente profonde, le stesse, del resto, capaci di spiegare la particolare effervescenza politico-sociale di cui si diceva sopra: premesso che nelle societ&agrave; meridionali l'impatto sociale delle iniziative popolari &egrave; inversamente proporzionale alla forza politica dei latifondisti, avviene che &laquo;in Sardegna la classe dei grandi proprietari terrieri &egrave; tenuissima, non svolge nessuna funzione e non ha le antichissime tradizioni culturali, intellettuali e governative del Mezzogiorno continentale&raquo; (<a href='http://gramscisource.org/quaderno/23/nota/54' target='_blank' class='link-to-note'>ibid.</a>). In una seconda serie di occorrenze, il riferimento alla Sardegna diventa invece riferimento alla propria terra natale, ovvero, pi&ugrave; in generale, adesione diretta alla vita quotidiana, a una realt&agrave; concreta e familiare fatta di piccole cose: e non sorprende che questo avvenga soprattutto nelle lettere, dato che alcuni dei suoi corrispondenti risiedevano in Sardegna, per cui il ricorso a luoghi, tradizioni, vocaboli sardi rappresentava un sicuro punto di incontro fra mittente e destinatario; si ricordi, almeno, LC 624, a Delio, 10 ottobre 1932, dove G. racconta la storiella &laquo;della volpe e del polledrino&raquo;, sospesa fra i toni della favola e il quadretto realistico di vita primitiva. In ogni caso, G. continua a scrutare con obiettivit&agrave; di studioso il fenomeno-Sardegna, come dimostrano le numerose richieste di libri dedicati alla regione: approfondisce la storia sarda; chiede che gli si forniscano precisi ragguagli circa le vicende politiche locali; si informa circa l'evoluzione del costume sociale, con particolare attenzione al folclore e alla sua conservazione (LC 122, alla madre, 3 ottobre 1927). Molto interessanti, poi, sono quei passi in cui G. accoglie l'idea suggestiva di un'identit&agrave; sarda come di un tratto caratteriale-esistenziale irriducibile e particolarissimo, passi in cui inevitabilmente affiora in pi&ugrave; chiara evidenza l'impronta dell'uomo reale. In LC 576 (a Tania, 16 maggio 1932), parlando di delicatissime incomprensioni tra familiari, G. afferma: &laquo;Ma io sono un sardo senza complicazioni psicologiche e mi costa una certa fatica comprendere le complicazioni degli altri&raquo;, anche se poi precisa subito che &laquo;forse dovrei dire che &ldquo;ero&rdquo; un sardo senza complicazioni, perch&eacute; forse ora non lo sono pi&ugrave;; una certa dose di complicazioni deve avere turbato anche la mia psicologia&raquo;. In LC 798 (a Giulia, 5 gennaio 1937), invece, G. ammette la propria inveterata &laquo;difficolt&agrave; grande, molto grande a esteriorizzare i sentimenti&raquo; e ricorda che &laquo;nella letteratura italiana hanno scritto che se la Sardegna &egrave; un'isola, ogni sardo &egrave; un'isola nell'isola&raquo;. Ma in realt&agrave;, a parte questi episodi di maggiore apertura autobiografica, discutendo del problema ebraico G. torna a proclamarsi avverso all'ideologia per cui l'individuo va giudicato secondo la sua appartenenza nazionale o regionale, intesa qui come stereotipo culturale-letterario o, peggio, come &ldquo;razza&rdquo;. G. afferma: &laquo;Io stesso non ho nessuna razza: mio padre &egrave; di origine albanese recente [...]; mia nonna era una Gonzalez e discendeva da qualche famiglia italo-spagnola dell'Italia meridionale [...]; mia madre &egrave; sarda per il padre e per la madre e la Sardegna fu unita al Piemonte solo nel 1847 dopo essere stata un feudo personale e un patrimonio dei principi piemontesi [...] Tuttavia la mia cultura &egrave; italiana fondamentalmente e questo &egrave; il mio mondo&raquo; (LC 481, a Tania, 12 ottobre 1931).</p><h2>DOMENICO MEZZINA</h2></body></html>