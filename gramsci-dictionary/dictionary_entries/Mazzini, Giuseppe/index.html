<html><head><title>Gramsci Dictionary: Mazzini, Giuseppe</title></head><body><p> Nella riflessione di G. la figura di Mazzini costituisce un livello di argomentazione e di verifica tra i pi&ugrave; rilevanti della sua interpretazione complessiva del Risorgimento italiano come una &laquo;rivoluzione passiva&raquo;, di un processo, cio&egrave;, connotato dall'assenza come una rivoluzione economica e dalla conseguente, &ldquo;patologica&rdquo; presenza di una &ldquo;rivoluzione nelle superstrutture&rdquo;, in particolare di un primato astrattamente culturale dell'idea-nazione. Gi&agrave; in un breve paragrafo del Q 1, a proposito del rapporto tra i moderati e gli intellettuali, G. osserva che mentre Gioberti offriva agli intellettuali una filosofia che &laquo;sembrava nazionale e originale&raquo; (<a href='http://gramscisource.org/quaderno/1/nota/46' target='_blank' class='link-to-note'>Q 1, 46</a>, 55), Mazzini dava solo &laquo;degli aforismi e degli accenni filosofici che a molti intellettuali, specialmente meridionali, dovevano sembrare vuote chiacchiere&raquo; (<a href='http://gramscisource.org/quaderno/1/nota/46' target='_blank' class='link-to-note'>ibid.</a>; nel corrispettivo Testo C, con un maggiore intento di esplicitazione, G. parla di &laquo;affermazioni nebulose&raquo; invece che di &laquo;aforismi&raquo;). Pi&ugrave; avanti, dopo aver osservato che nel Risorgimento si era avuto l'ultimo riflesso della costitutiva &laquo;&ldquo;tendenza storica&rdquo;&raquo; della borghesia italiana a &laquo;mantenersi nei limiti del &ldquo;corporativismo&rdquo;&raquo; (<a href='http://gramscisource.org/quaderno/5/nota/150' target='_blank' class='link-to-note'>Q 5, 150</a>, 677), della qual cosa costituiva una prova rilevante, a suo avviso, la mancata risoluzione della questione agraria, G. afferma, a proposito del &laquo;carattere universalistico-papale degli intellettuali italiani&raquo; posto a premessa dell'idea nazionale dai neoguelfi, e da Gioberti in particolare, che tracce ideologiche dell'universalismo medievale sono presenti anche in Mazzini e addirittura determinano il suo fallimento politico: dal momento che, se al neoguelfismo subentr&ograve; efficacemente nell'ambito dei moderati il cavourismo, l'universalismo mazziniano nel Partito d'Azione &laquo;non fu praticamente superato da nessuna formazione politica organica e invece rimase un fermento di settarismo ideologico e quindi di dissoluzione&raquo; (<a href='http://gramscisource.org/quaderno/5/nota/150' target='_blank' class='link-to-note'>ivi</a>, 678). Altrove G. tende a riconoscere al mazzinianesimo la funzione storica di sbocco entro il quale, attraverso &laquo;varie linee spezzate di sviluppo&raquo; (<a href='http://gramscisource.org/quaderno/9/nota/101' target='_blank' class='link-to-note'>Q 9, 101</a>, 1164), finisce per confluire quella parte &laquo;&ldquo;laica&rdquo;&raquo;, che, cresciuta nel Settecento in opposizione al papato, aveva cercato di rivendicare un ruolo &laquo;di primato italiano e di missione italiana nel mondo&raquo; (<a href='http://gramscisource.org/quaderno/9/nota/101' target='_blank' class='link-to-note'>ibid.</a>), indipendentemente, appunto, dalla Chiesa di Roma. In una lettera del 1832 indirizzata a Sismondi, Mazzini aveva parlato del suo &laquo;spiritualismo&raquo; (&laquo;lo spiritualismo applicato alla societ&agrave;, ecco il nostro simbolo&raquo;) e G. molto acutamente individua nel fervore della predicazione la qualit&agrave; pi&ugrave; intima della funzione intellettuale secondo Mazzini, la forma esaustiva della mediazione tra Dio e popolo esercitata dalla casta delle &laquo;&ldquo;intelligences&rdquo;&raquo;, dalla giovent&ugrave; colta, dagli apostoli della religione del progresso, votati alla &laquo;missione dell'Italia rinata in una nuova Cosmopoli europea e mondiale&raquo; (<a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190). Altrove G. osserva che &laquo;tutta l'operosit&agrave; di Mazzini &egrave; stata concretamente riassunta nella continua e permanente predicazione dell'unit&agrave;&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2027). Gli stessi concreti contenuti economico-sociali dei &ldquo;programmi&rdquo; mazziniani delineati prima e dopo il 1848, proprio perch&eacute; si riducevano sostanzialmente a una serie di parziali e frammentari provvedimenti &ldquo;riformatori&rdquo;, potevano far parte del bagaglio ideologico di quel Partito d'Azione che, secondo G., era stato &laquo;il prototipo di tutti i partiti italiani di &ldquo;massa&rdquo;, che non erano in realt&agrave; tali (cio&egrave; non contenevano blocchi omogenei sociali), ma attendamenti zingareschi e nomadi della politica&raquo; (<a href='http://gramscisource.org/quaderno/9/nota/142' target='_blank' class='link-to-note'>Q 9, 142</a>, 1202-3). I dissidi e i conflitti interni del Partito d'Azione, &laquo;gli odii tremendi che Mazzini suscit&ograve; contro la sua persona e la sua attivit&agrave; da parte dei pi&ugrave; gagliardi uomini d'azione (Garibaldi, Felice Orsini, ecc.)&raquo;, erano ricondotti da G. alla mancanza di una ferma e concreta direzione politica: le &laquo;polemiche interne furono in gran parte tanto astratte quanto lo era la predicazione del Mazzini&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2014). Ma &egrave; attraverso la formula, l'immagine condensata della &laquo;lotta Cavour-Mazzini&raquo; (<a href='http://gramscisource.org/quaderno/15/nota/11' target='_blank' class='link-to-note'>Q 15, 11</a>, 1767) che G. elabora le linee essenziali della sua analisi complessiva del Risorgimento e insieme alcuni principi pi&ugrave; generali &laquo;di scienza e di arte politica&raquo;. G. si chiede se &laquo;nella lotta Cavour-Mazzini&raquo;, nella quale Cavour si pu&ograve; considerare l'esponente della rivoluzione passiva-guerra di posizione e Mazzini invece l'esponente dell'iniziativa popolare-guerra manovrata, non fossero &laquo;indispensabili ambedue nella stessa precisa misura&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). Egli risponde che in verit&agrave;, mentre Cavour era consapevole del suo compito in quanto comprendeva il compito di Mazzini, quest'ultimo non era consapevole del suo compito e di quello di Cavour: il che vuol dire (contro il senso comune idealistico-crociano della storia che non si fa con i se) che, se Mazzini avesse avuto tale consapevolezza, cio&egrave; &laquo;fosse stato un politico realista e non un apostolo illuminato (cio&egrave; non fosse stato Mazzini), l'equilibrio risultante dal confluire delle due attivit&agrave; sarebbe stato diverso, pi&ugrave; favorevole al mazzinianismo&raquo;, e la formazione dello Stato unitario avrebbe poggiato &laquo;su basi meno arretrate e pi&ugrave; moderne&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). In connessione con tutto ci&ograve;, G. ricava alcune considerazioni generali di carattere teorico-politico: &laquo;Si pu&ograve; applicare al concetto di rivoluzione passiva (e si pu&ograve; documentare nel Risorgimento italiano) il criterio interpretativo delle modificazioni molecolari che in realt&agrave; modificano progressivamente la composizione precedente delle forze e quindi diventano matrice di nuove modificazioni&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>). Tutta la vicenda del Risorgimento italiano &egrave; esemplare in questo senso: si pensi soprattutto &ndash; osserva G. &ndash; alla disgregazione e all'incorporazione progressiva del Partito d'Azione e della corrente democratica entro le maglie del blocco moderato nella stagione post-quarantottesca, con la conseguenza, da un lato, della liquidazione del neoguelfismo, dall'altro, dell'impoverimento del movimento mazziniano. Tale processo per G. costituisce la &laquo;fase originaria&raquo; di quel fenomeno che pi&ugrave; tardi verr&agrave; chiamato trasformismo e la cui importanza, a suo avviso, non era stata ancora messa nella dovuta luce come &laquo;forma di sviluppo storico&raquo; (<a href='http://gramscisource.org/quaderno/15/nota/11' target='_blank' class='link-to-note'>ibid.</a>), come forma capace di caratterizzare &laquo;tutta la vita statale italiana dal 1848 in poi&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2011): come &laquo;processo organico&raquo; che, anche dopo il 1876, &laquo;continua, molecolarmente&raquo; (LC 586, a Tania, 6 giugno 1932). Collocato all'interno di questo &laquo;nesso di problemi&raquo;, si pu&ograve; allora cogliere in tutta la complessit&agrave; delle sue implicazioni e articolazioni critiche il pur perentorio giudizio su Mazzini, con cui G. conclude una sua nota: &laquo;Nell'espressione sia pure da sergente maggiore, di Vittorio Emanuele II: &ldquo;Il Partito d'Azione noi l'abbiamo in tasca&rdquo; c'&egrave; pi&ugrave; senso storico-politico che in tutto Mazzini&raquo; (<a href='http://gramscisource.org/quaderno/15/nota/25' target='_blank' class='link-to-note'>Q 15, 25</a>, 1782).</p></body></html>