<html><head><title>Gramsci Dictionary: Ebrei</title></head><body><h1>Ebrei</h1><p> Numerosi sono gli accenni alla questione ebraica negli scritti di G., sia nei Q che nelle lettere alla cognata Tatiana, bench&eacute; non si tratti mai di analisi sistematiche. Gli spunti da cui nascono queste riflessioni sono molteplici, tratti ora dalla stampa quotidiana ora da avvenimenti internazionali, ma la materia di riflessione del pensatore sardo rimane la storia d'Italia, in un'epoca che precede la svolta antisemita del fascismo (G. muore un anno prima della promulgazione delle leggi razziali del 1938). All'Italia egli si riferisce anche quando scrive alla moglie o alla cognata, russe di origine ebraica, che del problema avevano indubbiamente una percezione diversa. I soggiorni del dirigente comunista italiano a Vienna e a Mosca lo avevano certo messo a contatto con l'antisemitismo dell'Europa centrale e orientale, ma non al punto da modificare il suo approccio al problema. In una lettera del 1931 G. sottolinea le figure antinomiche che in Sardegna designavano tradizionalmente l'ebreo, ora il giudeu assassino di Cristo ora il &laquo;pietoso Niccodemo&raquo; che conforta Maria sotto la croce, ma &laquo;al contrario dei cosacchi &ndash; scrive G. &ndash;, i sardi [...] non distinguono gli ebrei dagli altri uomini&raquo; (LC 480, a Tania, 12 ottobre 1931). &Egrave; rivisitando la storia italiana, anzich&eacute; riformulando gli scritti canonici del marxismo classico sulla questione ebraica (dal celebre saggio giovanile di Marx ai testi posteriori di Kautsky e dei socialdemocratici russi), che G. si era forgiato una visione del passato e dell'avvenire degli ebrei. Gi&agrave; nel 1917, in un polemico articolo dell'&ldquo;Avanti!&rdquo; contro uno dei portavoce della Lega antitedesca, l'avvocato torinese Cesare Fo&agrave;, G. respingeva con forza il nazionalismo e la visione della storia in chiave razziale, chiarendo la posizione socialista in materia di antisemitismo: &laquo;Noi siamo tutt'altro che antisemiti. Carlo Marx era semita: molti nostri compagni, e fra essi alcuni dei pi&ugrave; attivi ed intelligenti, sono semiti. Ma il socialismo ha superato la questione delle razze e dei sangui&raquo; (Stenterello risponde, 14 marzo 1917, in CF 89). Nei Q l'assenza di riferimenti di rilievo all'antisemitismo cattolico appare come una sorta di corollario implicito alle ampie riflessioni del filosofo sulla matrice cosmopolita della tradizione cattolica italiana. Alcune manifestazioni eclatanti di pregiudizio antisemita di tipo religioso sono semplicemente ricondotte da G., in perfetta sintonia con la letteratura socialista dell'epoca, alle loro radici socio-economiche: l'ostilit&agrave; nei confronti di un ceto commerciale che, in talune regioni, &egrave; il solo a praticare l'usura. Nel Casalese, nella Lomellina e nell'Alessandrino era diffuso l'antisemitismo perch&eacute; &laquo;gli ebrei sono mercanti di terra e appaiono sempre quando in una famiglia succede una &ldquo;disgrazia&rdquo; e occorre vendere o svendere&raquo;, ma questo tipo di pregiudizio sarebbe esistito anche a Napoli &ndash; aggiungeva G. &ndash; se gli uffici popolari di pegno fossero stati gestiti da ebrei anzich&eacute; da fedeli di San Gennaro. In Georgia la stessa furia popolare si dirigeva contro gli armeni, una minoranza che in quella parte dell'impero zarista svolgeva la stessa funzione degli ebrei in Piemonte o in Europa centrale. Per questo, a suo avviso, gli armeni erano &laquo;gli &ldquo;ebrei&rdquo; della Georgia&raquo; (LC 551, a Tania, 21 marzo 1931). In sintonia con la visione marxista classica della storia, G. vede nell'assimilazione l'inevitabile destino degli ebrei. L'antisemitismo &egrave; ai suoi occhi un pregiudizio antico che maschera un arcaismo sociale senza futuro nel mondo moderno. Nei Q il problema dell'assimilazione &egrave; affrontato attraverso il commento a un saggio del giovane Arnaldo Momigliano, in realt&agrave; una recensione degli Ebrei a Venezia dello storico americano Cecil Roth, la cui traduzione italiana era apparsa a Roma nel 1933. Momigliano notava che il processo di assimilazione degli ebrei italiani era affatto contemporaneo a quello delle diverse popolazioni regionali del paese, dai piemontesi ai siciliani. Vedeva quindi l'assimilazione ebraica come parte della formazione di una coscienza nazionale italiana e non come prodotto dell'integrazione degli ebrei in seno a una comunit&agrave; nazionale preesistente. Questo fatto, legato al ritardo dell'unificazione nazionale, distingueva l'ebraismo italiano da quello della maggior parte dei paesi europei, in cui gli ebrei erano stati accolti, grazie alle leggi di emancipazione, in seno a nazioni gi&agrave; formate. G. condivideva pienamente questa analisi &ndash; del resto coincidente con la sua visione del cosmopolitismo come elemento caratterizzante di tutto il processo di unificazione nazionale italiana &ndash;, cogliendovi la spiegazione fondamentale dell'assenza di un forte antisemitismo nella penisola (almeno comparativamente ad altri grandi paesi dell'Europa continentale). Aggiungeva che in Italia la coscienza nazionale era nata dal superamento delle forme specifiche in cui si era manifestato il feudalesimo: &laquo;il particolarismo municipale e il cosmopolitismo cattolico&raquo;. L'affermazione di uno spirito laico e la lotta contro il cattolicesimo avevano contribuito a nazionalizzare gli ebrei, e ci&ograve; significava inevitabilmente il loro &laquo;disebreizzarsi&raquo; (<a href='http://gramscisource.org/quaderno/15/nota/41' target='_blank' class='link-to-note'>Q 15, 41</a>, 1801). All'inizio degli anni Trenta questo processo era ormai compiuto. In una lettera a Tatiana del 1931 G. scriveva infatti che &laquo;in Italia da parecchio non esiste pi&ugrave; antisemitismo&raquo; (LC 472, 28 settembre 1931). Si trattava a suo avviso di una semplice constatazione facile da comprovare. Da un lato la caduta delle mura dei ghetti aveva messo fine all'endogamia ebraica, e i matrimoni con i cristiani erano numerosi non solo fra i ceti popolari ma anche tra gli intellettuali e i membri dell'aristocrazia. Dall'altro gli ebrei italiani avevano raggiunto posizioni di altissimo livello in seno all'apparato statale, al punto che ormai nessuno si stupiva di fronte alla nomina di un generale o di un ministro (e perfino di un capo del governo) di ascendenza israelitica. &laquo;In che cosa un ebreo italiano (eccettuata una piccola minoranza di rabbini e di vecchie barbe tradizionaliste) si differenzia da un altro italiano della stessa classe?&raquo;, si chiedeva G. in forma retorica, dando una risposta ineccepibile sul piano sociologico e culturale: &laquo;Si differenzia molto di pi&ugrave; da un ebreo polacco o galiziano della stessa classe&raquo; (<a href='http://gramscisource.org/quaderno/15/nota/41' target='_blank' class='link-to-note'>ibid.</a>). Se ancora esistevano alcuni tratti distintivi dell'ebraismo, essi non andavano ricondotti a una supposta essenza &ldquo;razziale&rdquo; ma a un lungo passato di oppressione e segregazione, perdurato fino al XIX secolo, quando la Rivoluzione francese e poi le sollevazioni del 1848 avevano generalizzato le leggi emancipatrici. Una volta sfuggito al pregiudizio circostante, l'ebreo aveva rapidamente abbandonato il giudaismo, passando &laquo;al deismo puro e semplice o all'ateismo&raquo; (LC 476, a Tania, 5 ottobre 1931). Detto in altri termini, l'avvento della modernit&agrave; coincideva con l'emancipazione e l'assimilazione; gli ebrei non erano portatori di una cultura propria, suscettibile di adattarsi alle condizioni della societ&agrave; moderna, ancor meno di plasmarla o arricchirla, ma potevano sopravvivere soltanto come riflesso dell'arcaismo antisemita. Questa visione dell'ebreo definito esclusivamente attraverso lo sguardo ostile dell'antisemita prefigura la tesi centrale di un noto saggio sartriano del 1946. In buona sostanza, nonostante l'originalit&agrave; del suo approccio, G. condivideva la tendenza del marxismo dei suoi tempi a vedere nell'antisemitismo soltanto un residuo oscurantista e non una faccia della modernit&agrave;, come il nazismo e, a partire dal 1938, il fascismo, avrebbero rivelato agli occhi del mondo.</p><h2>ENZO TRAVERSO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Due mondi'>Due mondi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Razzismo'>Razzismo</a></body></html>