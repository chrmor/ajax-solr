<html><head><title>Gramsci Dictionary: Einaudi, Luigi</title></head><body><h1>Einaudi, Luigi</h1><p> Il giudizio di G. sull'economista liberale Luigi Einaudi conosce, dal periodo torinese ai Q, una trasformazione completa: dall'adesione ai principi del liberismo economico, e dall'ammirazione personale, alla durissima conclusione (variante instaurativa) che &laquo;l'Einaudi merita [...] di essere iscritto ad honorem nella lista dei Loriani&raquo;, con l'aggiunta: &laquo;d'altronde &egrave; da notare che l'Einaudi, come organizzatore di movimenti culturali, &egrave; responsabile delle &ldquo;bizzarrie&rdquo; del Loria&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2321, prima met&agrave; del 1935). L'allontanamento da Einaudi ha inizio nel 1919, quando G. pubblica sull'&ldquo;Ordine Nuovo&rdquo; l'importante articolo Einaudi o dell'utopia liberale (25 maggio), dove si avvia una critica di liberismo e liberalismo che non verr&agrave; pi&ugrave; abbandonata. L'articolo in questione prende spunto dalla recensione che Einaudi dedic&ograve; alla riedizione del 1917 del crociano Materialismo storico ed economia marxistica (Einaudi 1918). G. nota che Einaudi nega a Marx &laquo;persino, in polemica con Benedetto Croce, il merito affatto esteriore di aver dato impulso alle ricerche economiche nello studio della storia&raquo; (ON 40). A quella recensione del 1918 G. fa pi&ugrave; volte retrospettivamente riferimento (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 24; <a href='http://gramscisource.org/quaderno/8/nota/212' target='_blank' class='link-to-note'>Q 8, 212</a>, 1069-70; <a href='http://gramscisource.org/quaderno/10a/nota/3' target='_blank' class='link-to-note'>Q 10 I, 3</a>, 1215; <a href='http://gramscisource.org/quaderno/10b/nota/16' target='_blank' class='link-to-note'>Q 10 II, 16</a>, 1254; <a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1257; <a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1589). Questo costante ritorno &egrave; indice, evidentemente, del valore periodizzante di quel testo agli occhi di G. Egli infatti assegna ad esso una duplice funzione: da una parte &egrave; rivelatore dell'atteggiamento mentale di uno dei leader della scuola del liberismo italiano, dell'altra va preso in considerazione per comprendere lo sviluppo politico e intellettuale di Croce. A proposito del primo punto, va notato che &laquo;la coerenza della posizione dell'Einaudi &egrave; mirabile &ldquo;intellettualmente&rdquo;: egli comprende che ogni concessione teorica all'avversario, sia pure solo intellettuale, pu&ograve; far franare tutto il proprio edificio&raquo; (<a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1257). Ma questo appunto &egrave; indice della profonda debolezza della posizione da lui rappresentata, incapace di qualsiasi confronto reale con i propri avversari politici. Tale debolezza deriva secondo G. dal fatto che l'impostazione liberistica non &egrave; pi&ugrave; in grado di capire il &ldquo;mercato determinato&rdquo; attuale: &laquo;Einaudi fa ragionamenti appropriati per le crisi di congiuntura, perch&eacute; vuol negare che esista una crisi organica, ma questa &egrave; &ldquo;politica immediata&rdquo;, non analisi scientifica, &egrave; &ldquo;volont&agrave; di credere&rdquo;, &ldquo;medicina per le anime&rdquo; e ancora esercitata in modo puerile e comico&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1078). Di qui la grande importanza di Einaudi, non come spiegazione possibile della crisi, ma come documento dell'atteggiamento politico di un'intera schiera di economisti e di imprenditori rappresentanti della borghesia liberale (<a href='http://gramscisource.org/quaderno/10b/nota/55' target='_blank' class='link-to-note'>Q 10 II, 55</a>, 1347, su Agnelli ed Einaudi dinanzi alla crisi). Ci&ograve; che mette conto studiare sono infatti sopratutto le sue &ldquo;prediche&rdquo;, dalle quali emerge del resto il fatto che &laquo;Einaudi e [...] molti suoi soci [...] come propagandisti sono dei puri &ldquo;illuministi&rdquo;: sarebbe interessante vedere la raccolta degli scritti di propaganda economica dell'Einaudi; da essa apparirebbe che i capitalisti non hanno mai compreso i loro veri interessi e si sono sempre comportati antieconomicamente ecc.&raquo; (<a href='http://gramscisource.org/quaderno/7/nota/13' target='_blank' class='link-to-note'>Q 7, 13</a>, 864; il riferimento &egrave; a Einaudi 1920 o Einaudi 1921a). E pi&ugrave; tardi, quando diversi saggi pubblicati sulla &ldquo;Riforma sociale&rdquo; tra il 1927 e il 1932 vengono raccolti in volume (Einaudi 1933), G. annota: &laquo;Einaudi ha raccolto in volume i saggi pubblicati in questi anni di crisi. Uno dei motivi su cui l'Einaudi ritorna pi&ugrave; spesso &egrave; questo: che dalla crisi si uscir&agrave; quando l'inventivit&agrave; degli uomini avr&agrave; ripreso un certo slancio. Non pare che l'affermazione sia esatta da nessun punto di vista&raquo; (<a href='http://gramscisource.org/quaderno/15/nota/26' target='_blank' class='link-to-note'>Q 15, 26</a>, 1782). Il secondo aspetto (i riflessi sull'itinerario di Croce) appare pi&ugrave; sfumato. G. si domanda a un certo punto: &laquo;Possono avere avuto importanza per il Croce gli amichevoli avvertimenti di L. Einaudi a proposito del suo atteggiamento di critico &ldquo;disinteressato&rdquo; della filosofia della praxis? &egrave; la stessa quistione presentata in altra forma: quanto sia l'elemento pratico immediato che spinge il Croce alla sua posizione attuale &ldquo;liquidazionista&rdquo;. Si pu&ograve; osservare infatti come il Croce non intenda per nulla entrare in polemica coi filosofi della praxis, e come questa polemica lo interessi cos&igrave; poco da non spingerlo neppure a ricercare informazioni un po' pi&ugrave; abbondanti ed esatte di quelle di cui evidentemente dispone. Si pu&ograve; dire che il Croce non tanto si interessi di combattere la filosofia della praxis quanto l'economismo storico, cio&egrave; l'elemento di filosofia della praxis che &egrave; penetrato nella concezione del mondo tradizionale, disgregandola e perci&ograve; rendendola meno resistente &ldquo;politicamente&rdquo;; non tanto si interessi di &ldquo;convertire&rdquo; gli avversari, quanto di rafforzare il suo campo; cio&egrave; il Croce presenta come &ldquo;offensiva&rdquo; una attivit&agrave; che &egrave; meramente &ldquo;difensiva&rdquo;&raquo; (<a href='http://gramscisource.org/quaderno/10b/nota/16' target='_blank' class='link-to-note'>Q 10 II, 16</a>, 1254). Questo giudizio va letto nel quadro della complessiva riconsiderazione critica del pensiero di Croce, che, sebbene agli occhi di G. goda di una credibilit&agrave; scientifica molto superiore a Einaudi, finisce anch'egli per cadere in un irrigidimento teorico (il &ldquo;non fare nessuna concessione&rdquo;) che &egrave; indizio di profonda debolezza. Sul rapporto Croce-Einaudi G. si pronuncia di solito in modo netto: &egrave; il secondo che dipende intellettualmente dal primo. Mentre Croce conosce bene il marxismo, Einaudi ne &laquo;parla [...] da orecchiante, per sentito dire, spesso di terza o quarta mano. Le sue nozioni principali le ha prese dal Croce (Materialismo storico ed economia marxistica) ma in modo superficiale e anche sgangherato (in una nota ho messo a confronto un brano del Croce sulla originalit&agrave; della scienza e la ripetizione sguaiata che ne fa l'Einaudi)&raquo; (<a href='http://gramscisource.org/quaderno/7/nota/13' target='_blank' class='link-to-note'>Q 7, 13</a>, 863). Quest'ultima allusione si riferisce a <a href='http://gramscisource.org/quaderno/1/nota/11' target='_blank' class='link-to-note'>Q 1, 11</a>, 9, dove G. giustappone due passi, di Einaudi e Croce, mostrando come il primo abbia tacitamente e malamente (&laquo;l'enunziazione [...] &egrave; molto difettosa e piena di curiose impropriet&agrave; linguistiche&raquo;) ripreso un argomento del secondo. Nel Testo C (<a href='http://gramscisource.org/quaderno/10b/nota/18' target='_blank' class='link-to-note'>Q 10 II, 18</a>, 1256) G. inasprisce il giudizio e aggiunge: &laquo;Perch&eacute; l'Einaudi non ha citato addirittura il Croce? Forse perch&eacute; il brano del Croce &egrave; contenuto in uno scritto contro il prof. Loria&raquo;. Il passo &egrave; tratto infatti dal saggio Le teorie storiche del prof. Loria (Croce 1968a). Ma G. &egrave; convinto, pi&ugrave; in profondit&agrave;, che le conoscenze che del marxismo ha Einaudi gli provengano non solo da una cattiva lettura di Croce, ma da Loria, tanto che &ndash; dato il prestigio da questi goduto nella &ldquo;Riforma sociale&rdquo; &ndash; &laquo;si pu&ograve; dire [...] che in Italia gran parte di ci&ograve; che si chiama materialismo storico non sia altro che lorianismo&raquo; (<a href='http://gramscisource.org/quaderno/7/nota/13' target='_blank' class='link-to-note'>Q 7, 13</a>, 863), come dimostra il modo in cui Einaudi (Einaudi 1930) caricaturizza il concetto di &ldquo;forze di produzione&rdquo; riducendolo allo &laquo;strumento tecnico&raquo; (<a href='http://gramscisource.org/quaderno/7/nota/13' target='_blank' class='link-to-note'>ivi</a>, 864). Dell'incapacit&agrave; di Einaudi a maneggiare i materiali con i quali lavora &egrave; indice l'uso quasi inconsapevole che egli fa della categoria di &ldquo;traducibilit&agrave;&rdquo;, riprendendola dalla &laquo;corrente rappresentata dai pragmatisti italiani e da Vilfredo Pareto, tendenza che trov&ograve; una certa espressione nel libretto di Prezzolini: Il linguaggio come causa di errore&raquo; (<a href='http://gramscisource.org/quaderno/4/nota/42' target='_blank' class='link-to-note'>Q 4, 42</a>, 468). Einaudi polemizza qui con Ugo Spirito sul tema dell'intervento dello Stato nella determinazione della situazione economica e ha, limitatamente, ragione, dato che in Spirito, &laquo;molto spesso, la novit&agrave; delle idee, dei metodi, dell'impostazione dei problemi, &egrave; puramente e semplicemente una quistione di terminologia, di parole&raquo; (<a href='http://gramscisource.org/quaderno/4/nota/42' target='_blank' class='link-to-note'>ibid.</a>). Ma quando Einaudi trova in un intervento di Rodolfo Benini (Benini 1931) un tentativo di presentare &laquo;in linguaggio dell'economia liberale un fatto economico gi&agrave; presentato nel linguaggio della filosofia della praxis, pur con tutte le limitazioni e cautele del caso&raquo; (<a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1258: il riferimento &egrave; al deprezzamento preliminare della merce &ldquo;forza lavoro&rdquo; dinanzi al capitale), non comprende ci&ograve; che ha davanti (e che egli stesso ha metodologicamente ammesso), ricadendo nella chiusura scientifica da G. anche altrove denunciata.</p><h2>FABIO FROSINI</h2></body></html>