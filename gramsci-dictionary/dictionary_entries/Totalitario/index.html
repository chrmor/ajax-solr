<html><head><title>Gramsci Dictionary: Totalitario</title></head><body><h1>Totalitario</h1><p> I diversi passi dei Q in cui ricorre il lemma &laquo;totalitario&raquo; possono essere analizzati secondo tre direttrici: a) la crisi delle concezioni &ldquo;totalitarie&rdquo; antecedenti la Rivoluzione francese; b) gli aspetti progressivi dei sistemi totalitari moderni; c) i limiti del totalitarismo. A parere di G. &laquo;nel movimento storico non si torna mai indietro e non esistono restaurazioni &ldquo;in toto&rdquo;&raquo; (<a href='http://gramscisource.org/quaderno/13/nota/27' target='_blank' class='link-to-note'>Q 13, 27</a>, 1619), ovvero non si pu&ograve; ricondurre l'intero progresso storico nei quadri dell'ancien r&eacute;gime. Di ci&ograve; fecero esperienza i legittimisti dopo la sconfitta di Napoleone, al punto da dover rinunciare a &laquo;posizioni integrali e totalitarie nel campo della cultura e della politica&raquo; (<a href='http://gramscisource.org/quaderno/6/nota/188' target='_blank' class='link-to-note'>Q 6, 188</a>, 832), trasformandosi in un partito fra gli altri. Lo stesso pu&ograve; dirsi per la Chiesa romana che, con il sorgere dell'associazionismo cattolico, &laquo;da concezione totalitaria (nel duplice senso: che era una totale concezione del mondo di una societ&agrave; nel suo totale), diventa parziale (anche nel duplice senso) e deve avere un proprio partito&raquo; (<a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086). Il cattolicesimo da potenza ideologica totalitaria diveniva &laquo;forza subalterna&raquo;, dovendosi misurare sul terreno imposto dagli avversari: &laquo;l'organizzazione politica di massa&raquo; (<a href='http://gramscisource.org/quaderno/20/nota/2' target='_blank' class='link-to-note'>ivi</a>, 2087). Con lo sviluppo del modo di produzione capitalistico i partiti politici divengono, infatti, &laquo;gli elaboratori della nuova intellettualit&agrave; integrale e totalitaria e l'intellettuale tradizionale della fase precedente (clero, filosofi professionali ecc.) sparisce necessariamente, a meno che non si assimili dopo [un] processo lungo e difficile&raquo; (<a href='http://gramscisource.org/quaderno/8/nota/169' target='_blank' class='link-to-note'>Q 8, 169</a>, 1042). Dunque, nel mondo moderno i partiti sono &laquo;il crogiolo dell'unificazione di teoria e pratica&raquo; in quanto elaborano teoricamente e sperimentano praticamente l'etica e la politica corrispondenti alle nuove &laquo;concezioni del mondo&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387). L'essenza totalitaria o meno di una concezione del mondo o di un atteggiamento pratico costituisce, a parere di G., un significativo discrimine per una formazione politica. Una concezione teorica e pratica parziale presuppone infatti &laquo;un moto principale in cui innestarsi per riformare certi presunti o veri mali&raquo; (<a href='http://gramscisource.org/quaderno/15/nota/6' target='_blank' class='link-to-note'>Q 15, 6</a>, 1760), non ponendo in discussione l'esistente in quanto tale. Al contrario si pu&ograve; risalire alle cause reali di una particolare conformazione storica, si possono porre le premesse necessarie a una sua radicale trasformazione in senso razionale, solo conquistando la piena autonomia pratica sulla base di una concezione del mondo totalizzante. Del resto, a parere di G. ogni individuo moderno fa riferimento a uno o pi&ugrave; partiti intesi in senso lato, ovvero alla concezione del mondo di una o pi&ugrave; classi sociali. Perci&ograve; egli ritiene indispensabile &laquo;una politica totalitaria&raquo; volta: &laquo;1) a ottenere che i membri di un determinato partito trovino in questo solo partito tutte le soddisfazioni che prima trovavano in una molteplicit&agrave; di organizzazioni&raquo;, ovvero a rompere ogni legame con organismi culturali estranei; &laquo;2) a distruggere tutte le altre organizzazioni o a incorporarle in un sistema di cui il partito sia il solo regolatore&raquo; (<a href='http://gramscisource.org/quaderno/6/nota/136' target='_blank' class='link-to-note'>Q 6, 136</a>, 800). G. ne deduce la necessit&agrave; del &laquo;carattere &ldquo;monolitico&rdquo;&raquo; (<a href='http://gramscisource.org/quaderno/15/nota/6' target='_blank' class='link-to-note'>Q 15, 6</a>, 1760) del partito rivoluzionario, poich&eacute; solo omogeneizzando un gruppo sociale su basi ideologiche totalizzanti &egrave; possibile rendere &ldquo;razionale&rdquo; il &ldquo;reale&rdquo;. Tale organizzazione dovr&agrave; dunque avere una conformazione &laquo;non solo totalitaria come concezione del mondo, ma totalitaria in quanto investir&agrave; tutta la societ&agrave; fin dalle sue pi&ugrave; profonde radici&raquo; (<a href='http://gramscisource.org/quaderno/4/nota/75' target='_blank' class='link-to-note'>Q 4, 75</a>, 515). Per G. infatti &laquo;solo un sistema di ideologie totalitario&raquo; &egrave; in grado di riflettere le contraddizioni della struttura economica, ponendo le basi &laquo;per il rovesciamento della praxis&raquo; (<a href='http://gramscisource.org/quaderno/9/nota/182' target='_blank' class='link-to-note'>Q 9, 182</a>, 1051) al fine di realizzare una &laquo;riforma intellettuale e morale&raquo;. Poich&eacute; nello Stato moderno le diverse classi sociali sono sottoposte all'egemonia attiva del gruppo dirigente e dominante, le concezioni del mondo che non trovano spazio a questo livello si sviluppano negli organi della societ&agrave; civile (partiti, sindacati e associazioni). &laquo;Le dittature contemporanee aboliscono legalmente anche queste nuove forme di autonomia e si sforzano di incorporarle nell'attivit&agrave; statale: l'accentramento legale di tutta la vita nazionale nelle mani del gruppo dominante diventa &ldquo;totalitario&rdquo;&raquo; (<a href='http://gramscisource.org/quaderno/25/nota/4' target='_blank' class='link-to-note'>Q 25, 4</a>, 2287). Per G. tale sistema totalizzante si afferma seguendo due opposte direttive: a) mediante un partito che sia &laquo;portatore di una nuova cultura&raquo; in grado di inaugurare un'epoca progressiva; b) mediante un partito che sia capace di impedire all'organizzazione portatrice della nuova concezione del mondo di divenire &laquo;totalitaria&raquo;, aprendo una &laquo;fase regressiva e reazionaria&raquo; (<a href='http://gramscisource.org/quaderno/6/nota/136' target='_blank' class='link-to-note'>Q 6, 136</a>, 800). Nei regimi totalitari la funzione precedentemente svolta dal monarca &laquo;di impersonare la sovranit&agrave; sia nel senso statale che in quello della direzione politico-culturale (cio&egrave; di essere arbitra nelle lotte interne dei ceti dominanti, la classe egemone e i suoi alleati) sta passando ai grandi partiti di tipo &ldquo;totalitario&rdquo;&raquo; (<a href='http://gramscisource.org/quaderno/7/nota/93' target='_blank' class='link-to-note'>Q 7, 93</a>, 922). Essi tenderanno a legittimarsi sul fondamento del &laquo;concetto astratto di &ldquo;Stato&rdquo;&raquo; poich&eacute;, pur essendo espressioni di una classe particolare dovranno cercare di conciliare i propri interessi con quelli delle classi alleate conquistando un qualche consenso anche nelle classi avverse, dando &laquo;l'impressione che la funzione &ldquo;di forza imparziale&rdquo; &egrave; attiva ed efficace&raquo; (<a href='http://gramscisource.org/quaderno/13/nota/21' target='_blank' class='link-to-note'>Q 13, 21</a>, 1602). Le osservazioni di G. sui limiti del totalitarismo si possono ricondurre a due problematiche principali: i rischi dovuti a un'immediata identificazione di &laquo;Stato&raquo; in senso stretto e &laquo;societ&agrave; civile&raquo; e i pericoli di una deriva &ldquo;bonapartista&rdquo; nel momento in cui la nuova compagine statale non sar&agrave; in grado di rendere senso comune la propria concezione del diritto. Per quanto riguarda il primo rischio, G. osserva che il &laquo;partito unico e totalitario di Governo&raquo; non ha pi&ugrave; funzioni politiche in senso stretto, ma &laquo;tecniche di propaganda, di polizia, di influsso morale e culturale&raquo; (<a href='http://gramscisource.org/quaderno/17/nota/37' target='_blank' class='link-to-note'>Q 17, 37</a>, 1939), necessarie alla lotta per l'egemonia su altre classi sociali che non dispongono di organizzazioni legali. Tuttavia, le problematiche squisitamente politiche, dovendosi rivestire di forme culturali, &laquo;diventano irrisolvibili&raquo; dal punto di vista politico. Per quel che concerne il secondo rischio, G. osserva che in uno Stato socialista &laquo;le nuove abitudini e attitudini psicofisiche connesse ai nuovi metodi di produzione e di lavoro devono essere acquistate per via di persuasione reciproca o di convinzione&raquo; individuale, giacch&eacute; viene meno &laquo;la pressione coercitiva di una classe superiore&raquo; (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2163). In tal caso vi &egrave; il rischio di un'&laquo;ipocrisia sociale totalitaria&raquo;, ovvero si corre il pericolo che &laquo;le nuove necessit&agrave;&raquo; siano accolte teoricamente, mentre nella pratica continuano a dominare atteggiamenti individualistici e asociali. Se fino a questo punto la prima stesura della nota (<a href='http://gramscisource.org/quaderno/1/nota/158' target='_blank' class='link-to-note'>Q 1, 158</a>, 138-9) coincide sostanzialmente con il Testo C sopra citato, la conclusione evidenzia una significativa divergenza fra le due stesure. Ci&ograve; pu&ograve; esser dovuto o a un mutamento della concezione di G. o all'esigenza di ordine pratico di non contrastare apertamente la linea politica dominante in Unione Sovietica. Nel Testo C (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2164) G. afferma che in tal caso sar&agrave; necessario l'intervento dell'avanguardia del partito per imporre alla propria classe di riferimento la nuova disciplina, la quale sar&agrave; da intendere come autodisciplina essendo un'imposizione della parte pi&ugrave; avanzata dello stesso raggruppamento sociale. Nel Testo A, pi&ugrave; problematicamente, G. evidenzia la necessit&agrave; da parte della classe di autoimporsi la nuova disciplina, con l'aggiunta che se ci&ograve; non dovesse avvenire &laquo;nascer&agrave; una qualche forma di bonapartismo, o ci sar&agrave; un'invasione straniera, cio&egrave; si creer&agrave; la condizione di una coazione esterna che faccia cessare d'autorit&agrave; la crisi&raquo; (<a href='http://gramscisource.org/quaderno/1/nota/158' target='_blank' class='link-to-note'>Q 1, 158</a>, 139).</p><h2>RENATO CAPUTO</h2></body></html>