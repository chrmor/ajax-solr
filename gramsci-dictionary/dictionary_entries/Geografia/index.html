<html><head><title>Gramsci Dictionary: Geografia</title></head><body><h1>Geografia</h1><p> La geografia emerge nel lavoro di G. quando discute l'influenza, pur limitata, esercitata dalla tipologia del terreno sullo sviluppo economico-sociale. Un tempo era importante la maggiore o minore ricchezza naturale di una regione, ma ora &laquo;la povert&agrave; relativa &ldquo;naturale&rdquo; [...] ha un'importanza anch'essa relativa&raquo; e al massimo &laquo;impedir&agrave; certi profitti marginali di &ldquo;posizione&rdquo; geografica&raquo;. La ricchezza nazionale, d'altra parte, &laquo;&egrave; condizionata dalla divisione internazionale del lavoro e dall'aver saputo scegliere, tra le possibilit&agrave; che questa divisione offre, la pi&ugrave; razionale e redditizia&raquo; (<a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1990). La &laquo;posizione geografica di uno Stato nazionale non precede [...] le innovazioni strutturali&raquo; ma le segue, &laquo;pur reagendo su di esse in una certa misura&raquo; (<a href='http://gramscisource.org/quaderno/13/nota/2' target='_blank' class='link-to-note'>Q 13, 2</a>, 1562). In Italia la &laquo;grande ricchezza naturale&raquo; del terreno del Mezzogiorno era vanificata perch&eacute; il Nord &laquo;era una &ldquo;piovra&rdquo; che si arricchiva alle spese del Sud&raquo;, la causa della cui miseria era da ricercarsi in tali &laquo;condizioni economico-politiche obiettive&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2021-2). Il nesso tra geografia e aspetto politico-militare &egrave; dimostrato per G. dalla Grecia, il cui territorio &laquo;&egrave; sparpagliato anche nelle isole&raquo;, per cui &laquo;una parte della popolazione pi&ugrave; energica e attiva &egrave; sempre sul mare&raquo;, cos&igrave; rendendo &laquo;pi&ugrave; facile l'intrigo e il complotto militare&raquo; (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>, 511). La posizione geografica di un paese pu&ograve; influire anche a livello internazionale. G. osserva infatti che &laquo;nei ripetuti progetti o tentativi di federare gli Stati italiani a servizio della Francia&raquo; nel Settecento &laquo;l'Italia, per la sua posizione geografica&raquo;, era &laquo;destinata ad assumere la funzione [di elemento] di equilibrio dinanzi alla crescente potenza dell'Austria&raquo; (<a href='http://gramscisource.org/quaderno/19/nota/56' target='_blank' class='link-to-note'>Q 19, 56</a>, 2077). Culturalmente, la geografia &egrave; uno dei primi elementi da insegnare alla scuola elementare (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1535), mentre in et&agrave; adulta il Touring Club, &laquo;una grande associazione di amici della geografia e dei viaggi&raquo;, si occupa del &laquo;turismo = geografia + sport&raquo; (<a href='http://gramscisource.org/quaderno/8/nota/188' target='_blank' class='link-to-note'>Q 8, 188</a>, 1055).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grecia'>Grecia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzogiorno'>Mezzogiorno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scuola'>Scuola</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sport'>Sport</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Turismo'>Turismo</a></body></html>