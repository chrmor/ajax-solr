<html><head><title>Gramsci Dictionary: Rivoluzione</title></head><body><p> La prima definizione pregnante che G. offre di &laquo;rivoluzione&raquo; si trova in un articolo del settembre del 1919 intitolato Lo sviluppo della rivoluzione, nel quale si legge che &laquo;la rivoluzione non &egrave; un atto taumaturgico, &egrave; un processo dialettico di sviluppo storico&raquo; (ON 207). Questa definizione richiama quanto gi&agrave; scritto nell'articolo del dicembre del 1917 La rivoluzione contro il &laquo;Capitale&raquo; (CF 513-7). Qui la rivoluzione, quella dei bolscevichi, &laquo;&egrave; materiata di ideologie pi&ugrave; che di fatti&raquo; al punto che Il Capitale di Marx, in Russia, pi&ugrave; che dei proletari sembrava essere il libro dei borghesi, i quali auspicavano la formazione di una borghesia che desse avvio al capitalismo. Ma &laquo;i fatti hanno superato le ideologie&raquo;: l'opera dei bolscevichi ha dimostrato che i canoni del materialismo storico possono essere messi in discussione ma non fino al punto di rinnegare &laquo;il pensiero immanente, vivificatore&raquo; di Marx. Non tanto, quindi, i fatti economici sono fattori di storia, ma l'uomo e la societ&agrave; dell'uomo, concetto al quale G. far&agrave; nuovamente esplicito riferimento nella lettera dal carcere al figlio Delio (LC 807-8, s.d.). Lo sviluppo del concetto di rivoluzione in G. si snoda a partire, da un lato, dalla consapevolezza dell'importanza della produzione capitalistica e della grande industria per la societ&agrave; moderna, da cui deriva la centralit&agrave; del ruolo della classe operaia nella rivoluzione, dall'altro, dalla sottolineatura della soggettivit&agrave; operaia quale molla della rivoluzione che abbia come obiettivo la trasformazione del salariato in produttore. All'origine G. pone la Prefazione di Marx al Per la critica dell'economia politica, in cui la rivoluzione sociale trova la sua motivazione nella contraddizione tra le forze materiali sviluppatesi e i rapporti di produzione esistenti (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1439). In un articolo del dicembre 1919 intitolato Il rivoluzionario qualificato (ON 363-4) G. fa presente ai rivoluzionari che ad essi si impone di &laquo;conoscere la &ldquo;macchina della rivoluzione&rdquo; [...] il processo di sviluppo della rivoluzione&raquo;, ricordando che, sulla base dell'indicazione della Terza Internazionale, &laquo;&ldquo;fare&rdquo; la rivoluzione significa &ldquo;dare&rdquo; il potere ai Soviet&raquo;, ossia, nella situazione dell'Italia, comprendere &laquo;che la &ldquo;macchina&rdquo; della rivoluzione &egrave; il sistema dei Consigli&raquo;. E ancora nel 1926, in un articolo apparso sull'&ldquo;Unit&agrave;&rdquo; con il titolo Ancora delle capacit&agrave; organiche della classe operaia, G. proponeva l'esperienza dell'occupazione delle fabbriche quale riprova per le masse lavoratrici italiane della possibilit&agrave; di una rivoluzione &laquo;in un paese occidentale, in un paese industrialmente pi&ugrave; progredito della Russia, con una classe operaia meglio organizzata, tecnicamente pi&ugrave; istruita, industrialmente pi&ugrave; omogenea e coesa&raquo; (CPC 346). Nei Q, proseguendo nella sua riproposizione del movimento dei Consigli quale embrione possibile della rivoluzione italiana e difendendolo dall'accusa di spontaneismo e volontarismo, G. faceva presente come proprio la rinuncia a dare una direzione consapevole a tali movimenti per elevarli a un livello superiore avesse comportato spesso conseguenze serie e gravi, quali il rafforzamento della destra reazionaria. E aggiungeva l'esempio del movimento dei Vespri siciliani e di altri ancora, frequentemente &laquo;regressivi&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 332). Negli scritti carcerari G., come &egrave; noto, ripensa il concetto di rivoluzione dopo la sconfitta storica subita dal movimento operaio negli anni Venti e alla luce della crescente consapevolezza delle differenze tra Oriente e Occidente, rimeditando tutta l'esperienza precedente pur senza rinnegarla. &Egrave; evidente che, vista la condizione particolare in cui G. si trova, rinchiuso nel carcere fascista, i riferimenti espliciti alla rivoluzione, in specie in rapporto alla definizione datane nel 1919, non sono possibili. In tale ripensamento, spesso indiretto, il lemma non compare e la riflessione &egrave; affidata a concetti come &laquo;guerra di posizione&raquo;, &laquo;trincee, fortezze e casematte&raquo; e cos&igrave; via. Nei Q il lemma &laquo;rivoluzione&raquo; &egrave; usato nella maggior parte dei casi come sostantivo accompagnato da un aggettivo (&laquo;Rivoluzione francese&raquo;, &laquo;rivoluzione permanente&raquo;, &laquo;rivoluzione passiva&raquo;) o nella coppia &laquo;rivoluzione-restaurazione&raquo;. Per questo, ad esempio, la Rivoluzione russa compare soltanto due volte e fra le pieghe del discorso: affrontando il rapporto fra la politica mondiale e quella europea, G. fa presente come, fra gli eventi che determinarono la collocazione degli Stati Uniti al centro della finanza mondiale, insieme alla prima guerra mondiale, dovessero porsi &laquo;i profondi turbamenti della produzione europea (la rivoluzione russa)&raquo; (<a href='http://gramscisource.org/quaderno/2/nota/16' target='_blank' class='link-to-note'>Q 2, 16</a>, 168). Inoltre, fra le cause che hanno determinato la crisi degli intellettuali francesi, oltre a un malessere esistenziale delle &laquo;giovani generazioni letterarie francesi&raquo;, vanno poste sia la guerra sia la Rivoluzione russa (<a href='http://gramscisource.org/quaderno/3/nota/1' target='_blank' class='link-to-note'>Q 3, 1</a>, 283). Comunque si evince come la coppia guerra-rivoluzione mantenga un solido valore epistemologico. In una nota di prima stesura intitolata Machiavelli e Marx G., affrontando il pensiero del Segretario fiorentino e interrogandosi sul fatto che le sue &ldquo;scoperte&rdquo; sono ancora argomento di discussione e vengono ancora contraddette, ne conclude &laquo;che la rivoluzione intellettuale e morale contenuta in nuce nelle dottrine del Machiavelli non si &egrave; ancora realizzata &ldquo;manifestamente&rdquo; come forma &ldquo;pubblica&rdquo; della cultura nazionale&raquo; (<a href='http://gramscisource.org/quaderno/4/nota/8' target='_blank' class='link-to-note'>Q 4, 8</a>, 431). Nel Testo C, per&ograve;, l'argomentazione relativa alla rivoluzione intellettuale e morale di Machiavelli &egrave; posta in termini di domanda, lasciando intendere che esiste un suo uso politico riconducibile alla necessit&agrave;, da parte dei governanti, di mantenere il loro distacco dai governati, allo scopo di sottolineare l'esistenza di due culture e, quindi, la non utilizzabilit&agrave;, da parte dei governati, delle indicazioni machiavelliane proprio perch&eacute; eccessivamente rivoluzionarie (<a href='http://gramscisource.org/quaderno/13/nota/20' target='_blank' class='link-to-note'>Q 13, 20</a>, 1599). Pu&ograve; accadere che alcune volte i gruppi sociali si allontanino dai loro partiti tradizionali dando luogo a una crisi nella quale possono inserirsi &laquo;uomini provvidenziali o carismatici&raquo;. Sebbene questo processo di contrasto fra rappresentati e rappresentanti si manifesti in modi diversi al passare da un paese a un altro, il contenuto per&ograve; &egrave; lo stesso e si chiama crisi di egemonia della classe dirigente le cause della quale sono di due tipi: il fallimento della classe dirigente deriva dal fatto che essa ha imposto &laquo;con la forza il consenso delle grandi masse (come la guerra)&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1603); pu&ograve; accadere, per&ograve;, che grandi masse, passando dalla passivit&agrave; politica &laquo;a una certa attivit&agrave;&raquo;, pongano all'ordine del giorno delle rivendicazioni &laquo;che nel loro complesso disorganico costituiscono una rivoluzione&raquo; (<a href='http://gramscisource.org/quaderno/13/nota/23' target='_blank' class='link-to-note'>ibid.</a>). A questa nota sembra collegarsi una relativa al problema storico della mancata rivoluzione italiana, che consisterebbe nel fatto che, fin dall'epoca dei Comuni, &laquo;la borghesia italiana non seppe unificare intorno a s&eacute; il popolo&raquo; (<a href='http://gramscisource.org/quaderno/25/nota/5' target='_blank' class='link-to-note'>Q 25, 5</a>, 2289). Questo suo &ldquo;egoismo&rdquo; si manifest&ograve; pienamente durante il Risorgimento, in quanto &laquo;imped&igrave; una rivoluzione rapida e vigorosa come quella francese&raquo; (<a href='http://gramscisource.org/quaderno/25/nota/5' target='_blank' class='link-to-note'>ibid.</a>) e tale atteggiamento ebbe serie conseguenze anche sulla storia delle classi subalterne.</p></body></html>