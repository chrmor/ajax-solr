<html><head><title>Gramsci Dictionary: Latino</title></head><body><h1>Latino</h1><p> Le numerose osservazioni di G. sulla lingua latina, negli anni del carcere, ruotano principalmente attorno a due tematiche. Da una parte, il suo interesse per la storia linguistica della societ&agrave; italiana, a partire dalla fase storica in cui &laquo;la lingua scritta (il cos&igrave; detto medio latino, cio&egrave; il latino scritto dal 400 d.C. al 1300) si stacc&ograve; completamente dalla lingua parlata dal popolo, che, cessata la centralizzazione romana, si franse in infiniti dialetti&raquo; (LC 364, a Tatiana, 17 novembre 1930): interesse direttamente ed esplicitamente collegato da G. a quello per la storia degli intellettuali italiani. Dall'altra, le riflessioni su scuola e educazione. Per la seconda tematica si rimanda alla voce latino e greco; quanto alla prima, sono particolarmente importanti <a href='http://gramscisource.org/quaderno/3/nota/76' target='_blank' class='link-to-note'>Q 3, 76</a> sulla &laquo;&ldquo;cristallizzazione&rdquo;&raquo; del &laquo;latino letterario&raquo; (e, poi, dello stesso &laquo;volgare illustre&raquo; sviluppatosi con il &laquo;fiorire dei Comuni&raquo;, sotto &laquo;l'egemonia intellettuale di Firenze&raquo;: &laquo;fiorentino di vocabolario e anche di fonetica, ma [...] latino di sintassi&raquo;) in una &ldquo;lingua dei dotti&rdquo; (<a href='http://gramscisource.org/quaderno/3/nota/76' target='_blank' class='link-to-note'>ivi</a>, 353); <a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, sulla lotta tra &laquo;due concezioni del mondo&raquo; nel Rinascimento: &laquo;una borghese-popolare che si esprimeva nel volgare e una aristocratico-feudale che si esprimeva in latino&raquo; (<a href='http://gramscisource.org/quaderno/5/nota/123' target='_blank' class='link-to-note'>ivi</a>, 645); <a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>; <a href='http://gramscisource.org/quaderno/17/nota/33' target='_blank' class='link-to-note'>Q 17, 33</a>; <a href='http://gramscisource.org/quaderno/29/nota/7' target='_blank' class='link-to-note'>Q 29, 7</a> sul significato politico del &laquo;De Vulgari Eloquio di Dante&raquo;. La padronanza del latino, lingua che il popolo non comprende (v. anche <a href='http://gramscisource.org/quaderno/6/nota/118' target='_blank' class='link-to-note'>Q 6, 118</a>; <a href='http://gramscisource.org/quaderno/8/nota/109' target='_blank' class='link-to-note'>Q 8, 109</a>; LC 495-496, a Teresina, 16 novembre 1931), appare in queste note come un fattore di continuit&agrave; nella formazione di gruppi colti di laici o di ecclesiastici &ndash; la Chiesa cattolica ha continuato a usare per secoli il latino (v. anche <a href='http://gramscisource.org/quaderno/5/nota/143' target='_blank' class='link-to-note'>Q 5, 143</a>) &ndash; caratterizzati dal cosmopolitismo e dal disinteresse per l'arretratezza culturale delle classi subalterne: un &laquo;&ldquo;mandarinismo&rdquo; latineggiante&raquo; (<a href='http://gramscisource.org/quaderno/29/nota/7' target='_blank' class='link-to-note'>Q 29, 7</a>, 2350) contro cui hanno lottato, con l'espandersi della moderna borghesia, i movimenti decisi a ridurre il distacco tra intellettuali e popolo-nazione (v. anche <a href='http://gramscisource.org/quaderno/6/nota/177' target='_blank' class='link-to-note'>Q 6, 177</a>).</p><h2>ALESSANDRO CARLUCCI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Dialetto'>Dialetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Latino e greco'>Latino e greco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Linguistica'>Linguistica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Umanesimo e nuovo umanesimo'>Umanesimo e nuovo umanesimo</a></body></html>