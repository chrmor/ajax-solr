<html><head><title>Gramsci Dictionary: Ferrari, Giuseppe</title></head><body><p> Se la polarit&agrave; Cavour-Mazzini &egrave; quella di cui G. pi&ugrave; si vale per mettere a fuoco la forma del Risorgimento italiano in quanto &ldquo;rivoluzione passiva&rdquo;, ci&ograve; non attenua, ma anzi acuisce in lui il bisogno di una continua analisi differenziata delle voci, delle figure, dei momenti significativi di quella rivoluzione passiva. Giuseppe Ferrari viene innanzitutto definito &laquo;l'individualit&agrave; che pi&ugrave; occorre studiare&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 44) per i problemi militari-insurrezionali inerenti al Risorgimento, ma al tempo stesso viene indicato come &laquo;in gran parte fuori della realt&agrave; concreta italiana&raquo;, &laquo;troppo francesizzato&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). G. insiste su questo punto, precisando che Ferrari &laquo;non seppe tradurre il &ldquo;francese&rdquo; in &ldquo;italiano&rdquo;&raquo; e che perci&ograve; &laquo;la sua acutezza stessa diventava un inciampo, creava nuove sette e scolette, ma non incideva nel movimento reale&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Ma a G. preme anche rilevare che Ferrari &laquo;fu lo specialista inascoltato in questioni agrarie del Partito d'Azione&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 49) e che occorre studiare bene &laquo;il suo atteggiamento verso il bracciantato agricolo, cio&egrave; i contadini senza terra, sui quali egli fonda una parte cospicua delle sue ideologie per cui egli &egrave; ancora ricercato e studiato da determinate correnti moderne&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Tuttavia il punto fermo consiste pur sempre per G. nel verificare come il giacobinismo storico (unione della citt&agrave; e della campagna) si sia &laquo;diluito e astrattizzato&raquo; (<a href='http://gramscisource.org/quaderno/8/nota/35' target='_blank' class='link-to-note'>Q 8, 35</a>, 961) in Ferrari: &laquo;La &ldquo;legge agraria&rdquo; da punto programmatico concreto e attuale, ben circoscritto nello spazio e nel tempo, &egrave; divenuta una vaga ideologia, un principio di filosofia della storia&raquo; (<a href='http://gramscisource.org/quaderno/8/nota/35' target='_blank' class='link-to-note'>ivi</a>, 961-2). Sicch&eacute;, se si confrontano le idee di Ferrari sulla riforma agraria, concepita &laquo;come punto d'innesto delle masse agricole nella rivoluzione nazionale&raquo;, con le idee di Carlo Pisacane, si pu&ograve; rilevare, secondo G., che Pisacane &laquo;si avvicina pi&ugrave; al Machiavelli&raquo;, ha un &laquo;concetto pi&ugrave; limitato e concretamente politico&raquo; (<a href='http://gramscisource.org/quaderno/8/nota/35' target='_blank' class='link-to-note'>ivi</a>, 962).</p></body></html>