<html><head><title>Gramsci Dictionary: Pessimismo</title></head><body><p> Affrontando il rapporto Guicciardini-Machiavelli, G. sottolinea il pessimismo del primo, che rappresenta, nella scienza politica, il ritorno a un pensiero politico esclusivamente italiano a fronte della visione europea del segretario fiorentino (<a href='http://gramscisource.org/quaderno/6/nota/86' target='_blank' class='link-to-note'>Q 6, 86</a>, 760). Il lemma compare ancora in rapporto allo scetticismo di Guicciardini (<a href='http://gramscisource.org/quaderno/6/nota/86' target='_blank' class='link-to-note'>ivi</a>, 762), o, con significato differente, in relazione alla ripresa del motto gi&agrave; presente negli anni giovanili: occorre &laquo;violentemente attirare l'attenzione nel presente cos&igrave; come &egrave;, se si vuole trasformarlo. Pessimismo dell'intelligenza, ottimismo della volont&agrave;&raquo; (<a href='http://gramscisource.org/quaderno/9/nota/60' target='_blank' class='link-to-note'>Q 9, 60</a>, 1131). Il pessimismo infatti si presenta spesso sotto forma di fatalismo, di volont&agrave; di nulla fare, poggiando &laquo;sui fattori estranei alla propria volont&agrave; ed operosit&agrave;&raquo; per pervenire cos&igrave; a un'entusiastica ma esteriore adorazione di feticci. A tale atteggiamento si reagisce a partire dall'intelligenza: &laquo;Il solo entusiasmo giustificabile &egrave; quello che accompagna la volont&agrave; intelligente, l'operosit&agrave; intelligente, la ricchezza inventiva in iniziative concrete che modificano la realt&agrave; esistente&raquo; (<a href='http://gramscisource.org/quaderno/9/nota/130' target='_blank' class='link-to-note'>Q 9, 130</a>, 1191-2). Occorre per G. &laquo;creare uomini sobri, pazienti, che non disperino dinanzi ai peggiori orrori e non si esaltino a ogni sciocchezza. Pessimismo dell'intelligenza, ottimismo della volont&agrave;&raquo; (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2331-2). Appartiene al &laquo;pessimismo giansenistico&raquo;, e quindi a qualcosa di profondamente interno all'opera di Pascal, la ricerca del significato dell'espressione &laquo;il naso di Cleopatra&raquo; da lui usata nei Pensieri (<a href='http://gramscisource.org/quaderno/26/nota/3' target='_blank' class='link-to-note'>Q 26, 3</a>, 2298).</p></body></html>