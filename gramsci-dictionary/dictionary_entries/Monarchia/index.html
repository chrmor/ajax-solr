<html><head><title>Gramsci Dictionary: Monarchia</title></head><body><p> Manca nei Q una riflessione specifica sulla monarchia come istituzione, ma moltissimi sono i riferimenti a concreti momenti storici, politici e anche teorici in cui compare un'istituzione monarchica. Un accenno alla &laquo;funzione delle monarchie anche nell'epoca moderna&raquo; &egrave; in <a href='http://gramscisource.org/quaderno/15/nota/18' target='_blank' class='link-to-note'>Q 15, 18</a>, 1775, dove essa viene vista dipendere dal fatto che la classe al potere &laquo;non godrebbe di nessun prestigio intellettuale e morale, cio&egrave; sarebbe incapace di esercitare un'egemonia&raquo; (<a href='http://gramscisource.org/quaderno/15/nota/18' target='_blank' class='link-to-note'>ibid.</a>). Gi&agrave; nelle prime pagine del Q 1 vengono affrontati alcuni nodi cruciali della storia francese, uno degli oggetti privilegiati della riflessione storico-teorica degli anni del carcere. G. inizia trattando del &laquo;partito monarchico francese&raquo; a cavallo fra Ottocento e Novecento (v. ad esempio <a href='http://gramscisource.org/quaderno/1/nota/18' target='_blank' class='link-to-note'>Q 1, 18</a>, 14 e <a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 60-1) e indaga le forze tradizionaliste dell'Action fran&#231;aise (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1643). Vi sono poi riferimenti all'epoca della Rivoluzione francese (<a href='http://gramscisource.org/quaderno/3/nota/103' target='_blank' class='link-to-note'>Q 3, 103</a>, 378) e, indietro nel tempo, a prima dell'anno Mille, alla ricerca delle differenze significative e cariche di conseguenze tra storia francese e storia italiana (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 646). Un altro oggetto di ricerca privilegiato nei Q &egrave; infatti la storia d'Italia, dove la monarchia dello Stato unitario viene definita &laquo;una &ldquo;monarchia burocratica&rdquo; e il re il primo dei funzionari, nel senso che la burocrazia era la sola forza &ldquo;unitaria&rdquo; del paese, permanentemente &ldquo;unitaria&rdquo;&raquo; (<a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1705). Incrociamo il ruolo della monarchia soprattutto durante la ricognizione gramsciana sul Risorgimento (v. ad esempio <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 459); ma l'analisi di G. ha anche una dimensione spaziale, poich&eacute; egli si pone il problema della differenza &laquo;tra le concezioni monarchiche militanti proprie dell'Italia meridionale e di quella settentrionale&raquo; (<a href='http://gramscisource.org/quaderno/17/nota/4' target='_blank' class='link-to-note'>Q 17, 4</a>, 1910). Vi sono poi i numerosi riferimenti al ruolo che la nascita delle monarchie assolute ha nel pensiero di Machiavelli, &laquo;figura di transizione tra lo Stato corporativo repubblicano e lo Stato monarchico assoluto&raquo; (<a href='http://gramscisource.org/quaderno/6/nota/52' target='_blank' class='link-to-note'>Q 6, 52</a>, 724; ma le citazioni potrebbero essere molte). Anche il pensiero di Bodin &egrave; indagato in riferimento alla monarchia assoluta (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1574).</p></body></html>