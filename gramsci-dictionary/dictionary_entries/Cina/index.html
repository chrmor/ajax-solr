<html><head><title>Gramsci Dictionary: Cina</title></head><body><h1>Cina</h1><p> Insieme all'India, la Cina &egrave; il paese che per G. potrebbe mutare gli equilibri mondiali, spostandone l'asse nel Pacifico, se divenisse una nazione moderna sotto il profilo economico-produttivo (<a href='http://gramscisource.org/quaderno/2/nota/78' target='_blank' class='link-to-note'>Q 2, 78</a>, 242). G. si chiede se il confronto con la civilt&agrave; occidentale, destinata a uscire vincitrice, non avrebbe permesso il costituirsi anche in Cina di &laquo;nuovi intellettuali formatisi nella sfera del materialismo storico&raquo; (<a href='http://gramscisource.org/quaderno/7/nota/62' target='_blank' class='link-to-note'>Q 7, 62</a>, 901). Sebbene paese pi&ugrave; vasto dell'India, la Cina e i suoi intellettuali sono per certi aspetti considerati pi&ugrave; omogenei culturalmente per la presenza unificante dell'ideogramma, il cui valore &laquo;&ldquo;esperantistico&rdquo;&raquo; (<a href='http://gramscisource.org/quaderno/5/nota/23' target='_blank' class='link-to-note'>Q 5, 23</a>, 557) rende possibile la comprensione reciproca tra intellettuali parlanti lingue diverse, sebbene della stessa famiglia linguistica. Al tempo stesso tale sistema di scrittura &egrave; espressione della &laquo;completa separazione degli intellettuali dal popolo&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1529), col risultato che gli intellettuali sono &laquo;cosmopoliti&raquo; analogamente a coloro che usavano il latino nell'Europa medievale. Nel lungo <a href='http://gramscisource.org/quaderno/5/nota/23' target='_blank' class='link-to-note'>Q 5, 23</a>, pieno di osservazioni sulla lingua, sulla cultura e sulla filosofia cinesi, G. nota come l'omogeneit&agrave; del ceto intellettuale tradizionale trovi un riflesso anche nell'apparato statale, il quale, con relativamente poche modifiche, &egrave; rimasto &laquo;quasi intatto&raquo; (<a href='http://gramscisource.org/quaderno/5/nota/23' target='_blank' class='link-to-note'>ivi</a>, 564) da due millenni, fino alla rivoluzione nazionale di Sun Yat-Sen nel 1912. Per G. l'introduzione di un alfabeto &laquo;sillabico&raquo; (<a href='http://gramscisource.org/quaderno/5/nota/23' target='_blank' class='link-to-note'>ivi</a>, 557) avrebbe potuto dar luogo a una fioritura di lingue e di culture diverse dei popoli cinesi e a livello politico una convenzione pancinese avrebbe potuto sfidare l'egemonia dei &laquo;gruppi dirigenti&raquo; privi di un &laquo;programma di riforme popolari&raquo; (<a href='http://gramscisource.org/quaderno/5/nota/23' target='_blank' class='link-to-note'>ivi</a>, 559). In ogni modo il movimento ormai &laquo;scatenato&raquo; non pu&ograve; per G. che concludersi con &laquo;una profonda rivoluzione nazionale di massa&raquo; (<a href='http://gramscisource.org/quaderno/5/nota/23' target='_blank' class='link-to-note'>ivi</a>, 564).</p><h2>DEREK BOOTHMAN</h2></body></html>