<html><head><title>Gramsci Dictionary: Giornalismo</title></head><body><p> Prima di diventare dirigente a tempo pieno del Partito comunista G. &egrave; stato giornalista militante, lavorando per la stampa socialista, scrivendo per il &ldquo;Grido del Popolo&rdquo; e l'&ldquo;Avanti!&rdquo;, fondando nel 1919 l'&ldquo;Ordine Nuovo&rdquo; (e poi, nel 1923-24, &ldquo;l'Unit&agrave;&rdquo;). Prima e dopo la sua attivit&agrave; giornalistica G. &egrave; stato un formidabile lettore di giornali e riviste (&ldquo;La Voce&rdquo; di Papini e Prezzolini, &ldquo;L'Unit&agrave;&rdquo; di Salvemini, la &ldquo;Critica&rdquo; di Croce), fin dagli anni degli studi in Sardegna, dove aveva mosso i primi passi nel mondo del giornalismo come giovanissimo corrispondente dell'&ldquo;Unione sarda&rdquo;. Il suo interesse per i giornali e il giornalismo non viene mai meno, come attesta l'aspra polemica, poco prima dell'arresto, con i giornalisti dell'&ldquo;Unit&agrave;&rdquo;, accusati anche di scarsa professionalit&agrave; (L 448-9 e 476-7). In una lettera dal carcere alla cognata Tania G. ricorda: &laquo;in dieci anni di giornalismo io ho scritto tante righe da poter costituire 15 o 20 volumi di 400 pp.&raquo;, aggiungendo &ndash; troppo severamente &ndash; che &laquo;erano scritti alla giornata e dovevano, secondo me, morire dopo la giornata&raquo; (LC 457, a Tatiana, 7 settembre 1931). Nei Q l'interesse per il giornalismo &egrave; largamente presente. Fin dal primo elenco di temi su cui concentrare lo studio e la riflessione, che apre il Q 1, si legge al punto 14 &laquo;Riviste tipo: teoria, critico-storica, di cultura generale (divulgazione)&raquo; (<a href='http://dl.gramsciproject.org/quaderno/1/nota/0' target='_blank' class='link-to-note'>Q 1, 0</a>, 5), che diviene nei &laquo;Raggruppamenti di materia&raquo; all'inizio del Q 8, al punto 10, Appunti sul giornalismo (<a href='http://dl.gramsciproject.org/quaderno/8/nota/0' target='_blank' class='link-to-note'>Q 8, 0</a>, 936). Il Q 24 (un &ldquo;quaderno speciale&rdquo; del 1934) si intitola Giornalismo. Esso &egrave; composto da nove Testi C, i cui rispettivi Testi A si trovano disseminati in Q 1, Q 3 e Q 8; non tutte le note sulle &laquo;riviste tipo&raquo; vi sono per&ograve; riprese. Il giornalismo &egrave; visto nei Q, implicitamente ed esplicitamente, da prospettive diverse, spesso intrecciate: come modalit&agrave; specifica di attivit&agrave; intellettuale; come attivit&agrave; che fa capo a un importante apparato egemonico, decisivo per la creazione del senso comune; come momento dell'azione del partito rivoluzionario, che vuole creare un nuovo senso comune (e una nuova egemonia) fa cendo crescere intellettualmente e culturalmente i ceti subalterni in lotta per cessare di essere tali, sul modello &ndash; pi&ugrave; volte richiamato &ndash; dell'azione degli illuministi, che di fatto prepararono, con i loro scritti, la Rivoluzione francese. Il giornalismo cui pensa G. &egrave; dunque formativo, oltre che informativo, intrinsecamente politico-educativo, anche quando apparentemente non si occupa di argomenti solitamente ritenuti politici. Egli lo chiama &laquo;&ldquo;integrale&rdquo;&raquo; in quanto &laquo;non solo intende soddisfare tutti i bisogni (di una certa categoria) del suo pubblico, ma intende di creare e sviluppare questi bisogni e quindi di suscitare, in un certo senso, il suo pubblico e di estenderne progressivamente l'area&raquo; (<a href='http://dl.gramsciproject.org/quaderno/24/nota/1' target='_blank' class='link-to-note'>Q 24, 1</a>, 2259). G. considera dunque in primo luogo l'attivit&agrave; giornalistica come giornalismo militante, finalizzato a questo ben preciso processo di crescita politica, indirizzato a &laquo;un aggruppamento culturale (in senso lato) pi&ugrave; o meno omogeneo, di un certo tipo, di un certo livello e specialmente con un certo orientamento generale &laquo;su cui&raquo; si voglia far leva per costruire un edificio culturale completo, autarchico, cominciando addirittura dalla... lingua, cio&egrave; dal mezzo di espressione e di contatto reciproco&raquo; (<a href='http://dl.gramsciproject.org/quaderno/24/nota/1' target='_blank' class='link-to-note'>ibid.</a>). &Egrave; importante notare che questo processo non &egrave; inteso da G. come puro indottrinamento: egli infatti specifica che nel corso della sua attuazione &laquo;le premesse necessariamente mutano, perch&eacute; se &egrave; vero che un certo fine presuppone certe premesse &egrave; anche vero che, durante l'elaborazione reale dell'attivit&agrave; data, le premesse sono necessariamente mutate e trasformate e la coscienza del fine, allargandosi e concretandosi, reagisce sulle premesse &ldquo;conformandole&rdquo; sempre pi&ugrave;&raquo; (<a href='http://dl.gramsciproject.org/quaderno/24/nota/1' target='_blank' class='link-to-note'>ibid.</a>). In altre parole, &egrave; un processo dialettico, in cui si accompagna la crescita dei &laquo;semplici&raquo;, senza manovrarli per farne puri esecutori passivi. &Egrave; per questo che il &laquo;giornale di Stato&raquo; ipotizzato da Napoleone III (<a href='http://dl.gramsciproject.org/quaderno/6/nota/65' target='_blank' class='link-to-note'>Q 6, 65</a>, 734, Testo B) non gli pare esente da rischi, anche se G. &egrave; disposto a concedere che in una societ&agrave; in cui &laquo;lo Stato &egrave; concepito come superabile dalla &ldquo;societ&agrave; regolata&rdquo;&raquo;, ovvero in una societ&agrave; socialista che effettivamente lotta per la fine della distinzione tra dirigenti e diretti, lo strumento-giornale possa avere la stessa utilit&agrave; della scuola. &egrave; comprensibile come &ndash; con tale impostazione formativa &ndash; G. privilegi nel suo discorso sul giornalismo integrale le riviste: Riviste tipo o Riviste tipiche &egrave; una rubrica dei Q, un titolo che G. pone all'inizio di diverse note, nelle quali studia la diversa tipologia dei periodici, ipotizzandone almeno tre tipi diversi, rivolti a tre pubblici diversi, da quello pi&ugrave; popolare a quello intellettualmente e politicamente pi&ugrave; raffinato (<a href='http://dl.gramsciproject.org/quaderno/24/nota/3' target='_blank' class='link-to-note'>Q 24, 3</a>, 2263). Un &laquo;organismo unitario di cultura&raquo;, come dovrebbe anche essere lo stesso partito rivoluzionario, dovrebbe dar vita all'intera gamma della tipologia individuata, accompagnandola con &laquo;collezioni librarie&raquo;, almanacchi, annuari e altro, il tutto volto &ndash; nel caso del partito rivoluzionario &ndash; alla crescita intellettuale, culturale, politica del pubblico al quale esso si rivolge, mirando a &laquo;elaborare, far pensare concretamente, trasformare, omogeneizzare, secondo un processo di sviluppo organico che conduca dal semplice senso comune al pensiero coerente e sistematico&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>ibid.</a>). In ogni caso G. studia con attenzione come gli organi di stampa a larga diffusione agiscono: avendo il fine di &laquo;modificare l'opinione media di una certa societ&agrave;, criticando, suggerendo, sbeffeggiando, correggendo, svecchiando, e, in definitiva, introducendo &ldquo;nuovi luoghi comuni&rdquo;&raquo; (<a href='http://dl.gramsciproject.org/quaderno/24/nota/4' target='_blank' class='link-to-note'>Q 24, 4</a>, 2270), essi &laquo;debbono porsi nel campo stesso del &ldquo;senso comune&rdquo;, distaccandosene quel tanto che permette il sorriso canzonatorio, ma non di disprezzo o di altezzosa superiorit&agrave;&raquo; (<a href='http://dl.gramsciproject.org/quaderno/24/nota/4' target='_blank' class='link-to-note'>ivi</a>, 2271). Ogni rivista dovrebbe in ogni caso avere &laquo;un indirizzo intellettuale molto unitario e non antologico, cio&egrave; dovrebbe avere una redazione omogenea e disciplinata; quindi pochi collaboratori &ldquo;principali&rdquo; dovrebbero scrivere il corpo essenziale di ogni fascicolo&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>Q 24, 3</a>, 2263). Un'attivit&agrave; centralizzata e unitariamente orientata, dunque, propria di una &ldquo;rivista di tendenza&rdquo; o addirittura &ndash; potremmo dire &ndash; di una &ldquo;rivista-partito&rdquo;, che fa pensare alle esperienze della &ldquo;Critica&rdquo; crociana, del resto esplicitamente richiamata, e anche dell'&ldquo;Ordine Nuovo&rdquo; settimanale. Per tali riviste G. indica una serie di rubriche possibili: &laquo;un dizionario enciclopedico politico-scientifico-filosofico&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>ivi</a>, 2264), una &laquo;rubrica delle biografie&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>ivi</a>, 2265), una delle &laquo;autobiografie politico-intellettuali&raquo; e poi via via rubriche di &laquo;spoglio sistematico di giornali e riviste&raquo; (<a href='http://dl.gramsciproject.org/quaderno/24/nota/3' target='_blank' class='link-to-note'>ivi</a>, 2266), recensioni di libri, bibliografie critiche inerenti alla &laquo;concezione del mondo&raquo; su cui la rivista si basa (<a href='http://dl.gramsciproject.org/quaderno/24/nota/3' target='_blank' class='link-to-note'>ivi</a>, 2267), senza dimenticare un'attenzione specifica al territorio, alle situazioni regionali (<a href='http://dl.gramsciproject.org/quaderno/24/nota/3' target='_blank' class='link-to-note'>ivi</a>, 2266). G. scende anche nel dettaglio tecnico-professionale. Ad esempio, con largo anticipo sui tempi, propugna la necessit&agrave; di &laquo;scuole di giornalismo&raquo; (<a href='http://dl.gramsciproject.org/quaderno/24/nota/9' target='_blank' class='link-to-note'>Q 24, 9</a>, 2274), si sofferma sull'importanza della cronaca locale come analisi socio-politica di alto livello di un determinato territorio (<a href='http://dl.gramsciproject.org/quaderno/6/nota/106' target='_blank' class='link-to-note'>Q 6, 106</a>, 778-9, Testo B), analizza criticamente il modo di impostare la titolazione (<a href='http://dl.gramsciproject.org/quaderno/8/nota/143' target='_blank' class='link-to-note'>Q 8, 143</a>, 1029-30, Testo B) e la cronaca giudiziaria (<a href='http://dl.gramsciproject.org/quaderno/8/nota/147' target='_blank' class='link-to-note'>Q 8, 147</a>, 1031, Testo B), invita a non sottovalutare l'importanza della &laquo;veste esteriore&raquo; di quotidiani e periodici (<a href='http://dl.gramsciproject.org/quaderno/14/nota/73' target='_blank' class='link-to-note'>Q 14, 73</a>, 1740-2), si sofferma sulle recensioni (<a href='http://dl.gramsciproject.org/quaderno/8/nota/60' target='_blank' class='link-to-note'>Q 8, 60</a>, 976, Testo B), sulle corrispondenze estere (<a href='http://dl.gramsciproject.org/quaderno/7/nota/101' target='_blank' class='link-to-note'>Q 7, 101</a>, 927-8, Testo B), sulle rassegne stampa (<a href='http://dl.gramsciproject.org/quaderno/8/nota/110' target='_blank' class='link-to-note'>Q 8, 110</a>, 1005), sul giornalismo scientifico (<a href='http://dl.gramsciproject.org/quaderno/4/nota/77' target='_blank' class='link-to-note'>Q 4, 77</a>, 516). Non dimentica di analizzare il rapporto con i lettori anche dal punto di vista economico, della diffusione e delle vendite: &laquo;I lettori devono essere considerati da due punti di vista principali: 1) come elementi ideologici, &ldquo;trasformabili&rdquo; filosoficamente, capaci, duttili, malleabili alla trasformazione; 2) come elementi &ldquo;economici&rdquo;, capaci di acquistare le pubblicazioni e di farle acquistare ad altri. I due elementi, nella realt&agrave;, non sono sempre distaccabili, in quanto l'elemento ideologico &egrave; uno stimolo all'atto economico dell'acquisto e della diffusione. Tuttavia, occorre, nel costruire un piano editoriale, tenere distinti i due aspetti, perch&eacute; i calcoli siano realisti e non secondo i propri desideri&raquo; (<a href='http://dl.gramsciproject.org/quaderno/14/nota/62' target='_blank' class='link-to-note'>Q 14, 62</a>, 1721-2). Infine, G. si propone &laquo;una serie di saggi sul giornalismo delle pi&ugrave; importanti capitali degli Stati del mondo&raquo; (<a href='http://dl.gramsciproject.org/quaderno/16/nota/4' target='_blank' class='link-to-note'>Q 16, 4</a>, 1846-7), a riprova di come il giornalismo gli appaia un momento fondamentale nell'opera sia di conoscenza che di trasformazione del mondo moderno.</p></body></html>