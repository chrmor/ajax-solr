<html><head><title>Gramsci Dictionary: Brescianesimo</title></head><body><h1>Brescianesimo</h1><p> Il lemma &laquo;brescianesimo&raquo; deriva, secondo un procedimento che G. aveva gi&agrave; utilizzato per altre discusse figure intellettuali, dal cognome del gesuita Antonio Bresciani, accanito avversario del liberalismo e autore di un fazioso romanzo storico, L'ebreo di Verona, a cui Francesco De Sanctis nel 1855 aveva riservato una stroncatura particolarmente corrosiva. G. utilizza questo termine nei Q per indicare quei fenomeni letterari in cui la rappresentazione della realt&agrave;, condizionata da evidenti pregiudizi politici, risulta manipolata a fini propagandistici, pi&ugrave; o meno scoperti. Quando in carcere, sulla prima pagina del quaderno su cui ha finalmente ottenuto il permesso di scrivere, G. inserisce nella lista degli argomenti che intende trattare la voce I nipotini di Padre Bresciani, il suo intento &egrave; infatti quello di fare i conti con la produzione letteraria direttamente implicata nella rappresentazione dell'attualit&agrave; storico-politica dell'Italia fascista. Quale migliore formula di quella dei &laquo;nipotini di Padre Bresciani&raquo; per individuare e classificare, col necessario sarcasmo, quel filone di narrativa di largo consumo, esplicitamente rivolto alla media e piccola borghesia, che attraverso una rappresentazione deformata e deformante degli avvenimenti del biennio rosso, ma anche attraverso una raffigurazione nostalgica e paternalistica del mondo contadino, contribuiva a perpetuare e diffondere pregiudizi antidemocratici, gi&agrave; peraltro ben radicati nelle classi medie? Quando G. introduce, e per la prima volta, il termine &ldquo;brescianesimo&rdquo;, in <a href='http://gramscisource.org/quaderno/1/nota/24' target='_blank' class='link-to-note'>Q 1, 24</a>, quella produzione ha gi&agrave; ai suoi occhi i caratteri di una vera e propria scuola letteraria, che va diventando perdipi&ugrave;, come chiarisce, &laquo;la &ldquo;scuola&rdquo; letteraria preminente e ufficiale&raquo; (<a href='http://gramscisource.org/quaderno/1/nota/24' target='_blank' class='link-to-note'>ivi</a>, 18). Una scuola, quella del &laquo;Brescianesimo laico&raquo;, come G. la definisce per distinguerla da quella risorgimentale, che ha la propria &ldquo;preistoria&rdquo;, negli anni che precedono la guerra, nei romanzi d'argomento storico-politico di Luca Beltrami &ndash; Casate Olona 1859-1909 &ndash; e di Luca Beltramelli &ndash; Gli uomini rossi e Il Cavalier Mostardo &ndash;, romanzi ispirati a una rozza avversione per il socialismo, in cui tutto concorre a rendere il quadro della vita politica italiana falso, stucchevole, quando non grevemente macchiettistico. In questa fase della stesura dei Q G. annovera nel brescianesimo, identificato soprattutto con opere quali Mio figlio ferroviere di Ugo Ojetti o Il padrone sono me di Alfredo Panzini, entrambe del 1922, tutta l'ultima produzione di Panzini, il &ldquo;Ciclo dei Vela&rdquo; di Salvator Gotta, il Palazzone di Margherita Sarfatti, Pietro e Paolo di Mario Sobrero del 1924, ma anche romanzi quali L'ultimo Cireneo di Leonida R&eacute;paci o Angela Maria di Umberto Fracchia, entrambi del 1923, o Gli emigranti di Francesco Perri, del 1928, opere meno compromes se sul piano della propaganda politica, ma non per questo meno superficiali e settarie nell'analisi e nella rappresentazione della realt&agrave; contemporanea. Di alcuni di questi autori, come Beltramelli &ndash; membro del partito nazionalista e pi&ugrave; tardi di quello fascista, tra i primi a essere nominato accademico d'Italia &ndash; o Mario Sobrero, era facile dimostrare la faziosit&agrave;. Nelle loro opere infatti, con un'operazione analoga a quella di Bresciani, che nell'Ebreo di Verona aveva dipinto i carbonari come loschi mestatori e feroci assassini, essi raffigurano i socialisti e i comunisti come gente assetata di potere e di ricchezze e coloro che si lasciano attrarre da quelle idee, nella migliore delle ipotesi come idealisti deboli e illusi, nella peggiore come uomini senza scrupoli capaci di abbandonarsi a veri e propri atti di vandalismo. Da questo punto di vista pu&ograve; essere significativo ricordare che mettendo in scena in Pietro e Paolo gli scontri che a Torino nel periodo dell'occupazione delle fabbriche avevano opposto il sindacato dei metallurgici al gruppo dell'&ldquo;Ordine Nuovo&rdquo; &ndash; chiamato nel romanzo &ldquo;Et&agrave; nuova&rdquo; &ndash;, Sobrero vi aveva sbozzato un ritratto gramsciano di raffinata perfidia: &laquo;sorpassava appena con il petto e le spalle aguzze la tavola che aveva dinnanzi; sul suo viso di mostruosa bruttezza era stampato un ghigno sardonico che il luccichio degli occhiali accentuava. Incominci&ograve; passandosi una manina rachitica sulla capigliatura ricciuta e incolta per cui pareva enorme la sua grossa testa&raquo;. Meno facile era dimostrare l'intento propagandistico di opere in cui il pregiudizio anticomunista operava a livelli meno scoperti, ma proprio su questo piano l'analisi di G. coglie nel segno perch&eacute;, nonostante le tante differenze di temi, di stile e di livello artistico dei romanzi presi in considerazione, gran parte dei testi attribuiti alla scuola del brescianesimo mettono in scena la stessa faziosa rappresentazione manichea degli scontri di classe: da un lato i borghesi, rappresentati come i custodi dei veri valori della vita, spettatori preoccupati e spesso vittime innocenti dei tumulti popolari, dall'altro i proletari, ignoranti, superstiziosi, avidi, nemici di Dio, facilmente manovrabili da politicanti peggiori di loro. Una contrapposizione che, non a caso, trova nel Padrone sono me una delle sue rappresentazioni pi&ugrave; riuscite, con un padrone appunto che proprio per la sua bonaria superiorit&agrave; di intellettuale &egrave; destinato a divenire la vittima predestinata dell'avidit&agrave; del suo mezzadro. Se nel caso del Padrone sono me lo scontro tra i protagonisti &egrave; conseguenza della contrapposizione di classe, in altri romanzi di Panzini esso rappresenta l'antitesi, pi&ugrave; generale e avvertita come esiziale, tra vecchio e nuovo mondo e si ispira da un lato alla diffidenza del proprietario terriero per ogni forma di rivoluzione, dall'altro alla sua nostalgia per il mondo apparentemente incontaminato della vecchia societ&agrave; patriarcale contadina. Da rifiutare, demonizzandoli, in questo caso non sono solo i recenti episodi dell'occupazione delle terre o gli esiti di quelle lotte sociali che avevano portato i vecchi mezzadri a sostituirsi ai padroni borghesi, ma l'intera gamma delle trasformazioni apportate dal progresso. Un'antitesi, dunque, meno rozza, ma non per questo meno pericolosa, di cui G. coglie tutta la valenza reazionaria. In quel patetico culto del passato, come egli capisce, confluiscono infatti lo sgomento dell'intellettuale umanista di fronte all'avanzare della societ&agrave; di massa, la paura del socialismo, l'anticapitalismo reazionario del padronato terriero, la preoccupazione di mantenere una qualche forma di dominio sui contadini, il bisogno di veder ristabilito l'ordine sociale di fronte al susseguirsi delle crisi: tutti fattori che favorivano l'avvicinamento delle classi medie al fascismo e rafforzavano il blocco storico conservatore. Sono cose che oggi ci sono fin troppo chiare, ma che nel vivo di quei processi non doveva essere facile cogliere e la cui comprensione costituisce una riprova dell'intelligenza critica con cui G., pur da una situazione di isolamento come quella del carcere, sapeva tenere sotto osservazione e giudicare la produzione letteraria del tempo, ben consapevole che lo sguardo critico dell'intellettuale comunista andava esercitato innanzitutto sulla letteratura contemporanea, nel vivo di quello scontro ideologico di cui le opere letterarie sono elementi attivi. Cosa significa, infatti, la categoria interpretativa del brescianesimo se non la capacit&agrave; di rivelare e denunciare il grado di contraffazione della storia presente in quelle operazioni letterarie? Una contraffazione che, quando non era direttamente sostenuta dalla propaganda politica, era comunque espressione di gravi vizi congeniti della classe intellettuale italiana: la tronfia considerazione che lo scrittore aveva di s&eacute;, che lo legittimava a fare della propria coscienza il metro di giudizio della storia stessa, e la persistente estraneit&agrave; a qualunque forza viva del processo storico in atto, che condannava le sue opere a un velleitarismo tutto retorico privandole di ogni sincerit&agrave;. Non comprenderemmo interamente il disprezzo che G. riserva alla categoria del brescianesimo se non chiarissimo come essa fosse tutt'uno, ai suoi occhi, con la vilt&agrave;, l'ipocrisia, la doppiezza caratteriale, la piaggeria, la boria trionfalistica che avevano sempre contraddistinto e caratterizzato il comportamento degli intellettuali italiani. Chiedendosi in una delle prime note del Q 3 per quali ragioni le classi dominanti non sapessero esprimere che forme di letteratura &ldquo;gesuitica&rdquo;, G. ne attribuisce la causa all'incapacit&agrave; delle stesse classi dominanti di mettere in campo energie propulsive. Dunque brescianesimo anche e soprattutto come fenomeno tipico di una fase culturale dominata da forze borghesi incapaci di suscitare energie espansive, prima di tutto sul piano pratico-economico. &laquo;Ogni innovazione &egrave; repressiva per i suoi avversari, ma scatena forze latenti nella societ&agrave;, le potenzia, le esalta, &egrave; quindi espansiva. Le restaurazioni sono universalmente repressive: creano appunto i &ldquo;padri Bresciani&rdquo;, la letteratura alla padre Bresciani. La psicologia che [ha] preceduto queste innovazioni &egrave; il &ldquo;panico&rdquo;, la paura comica di forze demoniache che non si comprendono e non si possono controllare. Il ricordo di questo &ldquo;panico&rdquo; perdura per lungo tempo e dirige le volont&agrave; e i sentimenti: la libert&agrave; creatrice &egrave; sparita, rimane l'astio, lo spirito di vendetta, l'accecamento balordo. Tutto diventa pratico, inconsciamente, tutto &egrave; &ldquo;propaganda&rdquo;, &egrave; polemica, &egrave; negazione, ma in forma meschina, ristretta, gesuitica appunto&raquo; (<a href='http://gramscisource.org/quaderno/3/nota/41' target='_blank' class='link-to-note'>Q 3, 41</a>, 318-9). Nel corso della stesura dei Q la nozione di brescianesimo subisce un'estensione semantica di cui G. imposta le premesse in una nota dedicata alla biografia panziniana di Cavour, La Vita di Cavour (<a href='http://gramscisource.org/quaderno/3/nota/38' target='_blank' class='link-to-note'>Q 3, 38</a>, 316-7). Quell'opera infatti, che conferma l'&laquo;incommensurabile [...] stupidaggine storica del Panzini&raquo; (<a href='http://gramscisource.org/quaderno/3/nota/13' target='_blank' class='link-to-note'>Q 3, 13</a>, 299), offre a G. lo spunto per analizzare le modalit&agrave; con cui gli scrittori brescianeschi operavano quella comica e meschina contraffazione della storia che del brescianesimo costituiva una delle caratteristiche salienti. Sotto accusa &egrave; appunto la volont&agrave; di Panzini di rappresentare la storia come una &laquo;&ldquo;piacevolezza&rdquo;&raquo; (<a href='http://gramscisource.org/quaderno/3/nota/13' target='_blank' class='link-to-note'>ibid.</a>), trattando i suoi contenuti con un'ironia di maniera che poteva tutt'al pi&ugrave; simulare profondit&agrave; di pensiero, non certo suffragarla, e, sul piano della resa letteraria, il modo irriverente di trattare episodi e figure determinanti per la storia d'Italia. La riduzione della storia a &laquo;storielle divertenti senza nesso n&eacute; di personalit&agrave; n&eacute; di altre forze sociali&raquo; (<a href='http://gramscisource.org/quaderno/3/nota/38' target='_blank' class='link-to-note'>Q 3, 38</a>, 315) maschera infatti la rinuncia o l'incapacit&agrave; a cogliere e rappresentare le motivazioni che stanno dietro ai fatti della storia, ai programmi e ai progetti politici. Su questo piano la biografia cavouriana presenta la stessa incongruenza tra cause ed effetti e lo stesso imprevedibile sviluppo dei romanzi d'appendice alla Ponson du Terrail, con l'effetto da un lato di abbassare la statura di Cavour al livello della limitata consapevolezza politica e morale di una borghesia pavida e fatua, dall'altro di trasformare la sagacia politica dello statista nel frutto imponderabile di un non meglio giustificato &laquo;stellone&raquo; personale (<a href='http://gramscisource.org/quaderno/3/nota/38' target='_blank' class='link-to-note'>ivi</a>, 316). Pu&ograve; essere utile sottolineare che, a conclusione di <a href='http://gramscisource.org/quaderno/3/nota/13' target='_blank' class='link-to-note'>Q 3, 13</a>, G. parla di &laquo;gesuitismo letterario&raquo; (<a href='http://gramscisource.org/quaderno/3/nota/13' target='_blank' class='link-to-note'>ivi</a>, 299), facendo di questa formula, da questo momento in poi, un sinonimo di brescianesimo. In realt&agrave; quella definizione, che si riferisce pi&ugrave; al fattore della costruzione letteraria che a quello ideologico-politico, prepara quell'assimilazione tra i due piani che permetter&agrave; di trovare aspetti di brescianesimo anche in autori e opere prive di intenti propagandistici. Non &egrave; un caso se tra le schiere dei &laquo;nipotini del padre Bresciani&raquo; troviamo annoverati senza distinzione Curzio Malaparte (<a href='http://gramscisource.org/quaderno/1/nota/42' target='_blank' class='link-to-note'>Q 1, 42</a>, 30), Riccardo Bacchelli (<a href='http://gramscisource.org/quaderno/3/nota/8' target='_blank' class='link-to-note'>Q 3, 8</a>, 293), Mario Puccini (<a href='http://gramscisource.org/quaderno/3/nota/64' target='_blank' class='link-to-note'>Q 3, 64</a>, 345), Luigi Capuana (<a href='http://gramscisource.org/quaderno/3/nota/73' target='_blank' class='link-to-note'>Q 3, 73</a>, 349), Ugo Ojetti (<a href='http://gramscisource.org/quaderno/5/nota/66' target='_blank' class='link-to-note'>Q 5, 66</a>, 599), Filippo Crispolti (<a href='http://gramscisource.org/quaderno/5/nota/101' target='_blank' class='link-to-note'>Q 5, 101</a>, 630), Vincenzo Cardarelli (<a href='http://gramscisource.org/quaderno/5/nota/154' target='_blank' class='link-to-note'>Q 5, 154</a>, 679), Giulio Bechi (<a href='http://gramscisource.org/quaderno/6/nota/2' target='_blank' class='link-to-note'>Q 6, 2</a>, 685), Lina Pietravalle (<a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 687), Massimo Bontempelli (<a href='http://gramscisource.org/quaderno/6/nota/27' target='_blank' class='link-to-note'>Q 6, 27</a>, 705), Angelo Gatti (<a href='http://gramscisource.org/quaderno/6/nota/115' target='_blank' class='link-to-note'>Q 6, 115</a>, 786), Bruno Cicognani (<a href='http://gramscisource.org/quaderno/6/nota/201' target='_blank' class='link-to-note'>Q 6, 201</a>, 840), Enrico Corradini (<a href='http://gramscisource.org/quaderno/7/nota/82' target='_blank' class='link-to-note'>Q 7, 82</a>, 914), Ardengo Soffici (<a href='http://gramscisource.org/quaderno/7/nota/105' target='_blank' class='link-to-note'>Q 7, 105</a>, 930), Giovanni Papini (<a href='http://gramscisource.org/quaderno/8/nota/105' target='_blank' class='link-to-note'>Q 8, 105</a>, 1002), Giuseppe Ungaretti (<a href='http://gramscisource.org/quaderno/9/nota/2' target='_blank' class='link-to-note'>Q 9, 2</a>, 1097). Si pu&ograve; ipotizzare inoltre che a partire da <a href='http://gramscisource.org/quaderno/3/nota/63' target='_blank' class='link-to-note'>Q 3, 63</a> G. si sforzi di connettere le osservazioni sul carattere propagandistico della produzione letteraria contemporanea alla denuncia della mancanza, in essa, di &laquo;storicit&agrave;, di socialit&agrave; di massa&raquo;, a partire dalla lingua stessa, e che dietro questo sforzo si intraveda la volont&agrave; di inserire la riflessione sul brescianesimo in una pi&ugrave; ampia considerazione sulla funzione sociale della letteratura. &Egrave; come se G. volesse intrecciare due ordini di argomentazioni precedentemente sviluppate in modo autonomo: quelle relative alla letteratura nazionale-popolare e quelle riservate appunto al brescianesimo. Basterebbe a confermarlo il fatto che a partire dal Q 5 il titolo di rubrica I nipotini di padre Bresciani &egrave; spesso accompagnato dalla specificazione Letteratura popolare-nazionale e che nelle note cos&igrave; rubricate G. affronta e sviluppa spunti di grande rilevanza metodologica per la riflessione intorno alla natura e alla finalit&agrave; della letteratura. Se ne pu&ograve; dedurre, dunque, che quando G., all'inizio del Q 8, stilando l'elenco dei saggi principali in cui si sarebbe dovuta articolare la sua storia degli intellettuali italiani, introduce la voce I nipotini di padre Bresciani, che con le voci La letteratura popolare dei romanzi d'appendice e Reazioni all'assenza di un carattere popolare-nazionale della cultura in Italia: i futuristi, avrebbe dovuto rendere ragione dell'intera produzione letteraria italiana contemporanea, il brescianesimo avesse gi&agrave; assunto nella sua riflessione i caratteri di una categoria critico-letteraria di natura generale, nuova nel panorama del dibattito critico contemporaneo nella misura in cui connota innanzitutto un atteggiamento nei confronti della realt&agrave; fatto di superficialit&agrave;, sostanziale mancanza di sincerit&agrave;, &laquo;esteriorit&agrave; donchisciottesca&raquo; (<a href='http://gramscisource.org/quaderno/7/nota/105' target='_blank' class='link-to-note'>Q 7, 105</a>, 931). A confermare l'estensione semantica subita dal lemma &egrave; anche la nota <a href='http://gramscisource.org/quaderno/9/nota/42' target='_blank' class='link-to-note'>Q 9, 42</a> in cui G., a conclusione di alcune osservazioni sul disinteresse degli intellettuali italiani per il lavoro, definisce il brescianesimo &laquo;&ldquo;individualismo antistatale e antinazionale&rdquo;&raquo;, identificando proprio in quell'estraneit&agrave; alla vita della nazione e alle aspirazioni delle classi popolari il tarlo responsabile di aver trasformato gli intellettuali italiani in una casta separata e di aver reso difficile il rapporto tra le classi dirigenti e le grandi moltitudini nazionali. &Egrave; questa, d'altronde, la convinzione che avrebbe portato G. a trovare tracce di brescianesimo anche in autori come Manzoni e Verga. Il destino di questa categoria non &egrave; per&ograve; quello di annullarsi nella riflessione sulle carenze degli intellettuali italiani e sulle sue cause: essa continua a rivelarsi infatti strumento indispensabile per valutare e classificare le nuove forme di narrativa contemporanea, dai libri di guerra alla letteratura cattolica &ldquo;estremista&rdquo; militante, espressa dal gruppo fiorentino del &ldquo;Frontespizio&rdquo; guidato da Papini. Questa &egrave; anche la ragione per cui il quadro storico del brescianesimo moderno, che G. delinea in Q 23, un quaderno speciale intitolato, non a caso, Critica letteraria, risulta pi&ugrave; ricco e articolato di quello tratteggiato nelle note di prima stesura, problematizzato dall'emergere di sue sempre nuove manifestazioni e sostenuto dalla convinzione che il brescianesimo, indipendentemente dal pregiudizio politico che lo sosteneva, fosse in realt&agrave; espressione del pi&ugrave; generale e diffuso rifiuto di &laquo;ogni forma di movimento nazionale-popolare, determinato dallo spirito economico-corporativo di casta, di origine medioevale e feudale&raquo; (<a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2198).</p><h2>MARINA PALADINI MUSITELLI</h2></body></html>