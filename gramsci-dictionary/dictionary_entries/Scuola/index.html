<html><head><title>Gramsci Dictionary: Scuola</title></head><body><p> Il tema della scuola nei Q inizia a essere affrontato nel 1930-1932, nelle sezioni miscellanee dei <a href='http://gramscisource.org/quaderno/4/nota/5' target='_blank' class='link-to-note'>Q 4, 5</a> e 6, poi con minore intensit&agrave; nelle sezioni miscellanee dei Q 8 e 9, ma soprattutto viene riattivato nel 1932, nel Q 12 sugli intellettuali. Tra i Testi A e i Testi C di Q 12 non vi sono variazioni significative e il discorso organico sulla scuola viene proprio sviluppato in Q 12. G. imposta la questione scolastica non in modo astratto, come tematica pedagogica a se stante, ma nell'analisi dello &laquo;Stato integrale&raquo; e della mediazione svolta da una pluralit&agrave; di agenzie educative, di cui la scuola &egrave; solo una parte, in quanto &laquo;la coscienza del fanciullo non &egrave; alcunch&eacute; di individuale e tanto meno di individuato&raquo;, ma &egrave; &laquo;il riflesso della frazione di societ&agrave; civile cui il fanciullo partecipa, dei rapporti sociali quali si annodano nella famiglia, nel vicinato, nel villaggio ecc.&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1542). A partire da questa visione della scuola come agenzia educativa complessa, materiata da una molteplicit&agrave; di strutture sociali stratificatesi nel tempo, G. ha di mira soprattutto la necessit&agrave; di criticare la tendenza alla divaricazione rigida degli insegnamenti umanistico e tecnico-scientifico, frutto sia della dilatazione delle &laquo;funzioni intellettuali&raquo;, sia della moltiplicazione delle loro &laquo;specializzazioni&raquo;: &laquo;Si pu&ograve; osservare in generale che nella civilt&agrave; moderna tutte le attivit&agrave; pratiche sono diventate cos&igrave; complesse e le scienze si sono talmente intrecciate alla vita che ogni attivit&agrave; pratica tende a creare una scuola per i propri dirigenti e specialisti e quindi a creare un gruppo di intellettuali specialisti di grado pi&ugrave; elevato, che insegnino in queste scuole&raquo;. Alla scuola tradizionale di cultura umanistica, che era rivolta a &laquo;sviluppare in ogni individuo umano la cultura generale ancora indifferenziata, la potenza fondamentale di pensare e di sapersi dirigere nella vita&raquo;, si &egrave; andato affiancando &laquo;un sistema di scuole particolari di vario grado&raquo; che si rivolgono a diverse branche professionali sempre pi&ugrave; specializzate. Per G. &laquo;la crisi scolastica che oggi imperversa&raquo; &egrave; connessa al fatto che &laquo;questo processo di differenziazione e particolarizzazione avviene caotica 754 SCUOLA mente [...] senza un piano bene studiato&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1530-1). G. sin dagli scritti giovanili avversa la tendenza alla specializzazione rigida, intesa come separazione delle funzioni intellettuali, interpretandola come scissione delle funzioni dell'uomo, le quali devono essere sviluppate in modo armonico. Egli affronta i problemi dell'educazione, della scuola e della cultura popolare, impostando una critica severa al sapere diffuso in modo &ldquo;enciclopedico&rdquo; nelle universit&agrave; popolari e sostenendo la necessit&agrave; di preservare e rafforzare la scuola classica, ove classicit&agrave; significa richiamo alla formazione di tutta l'umanit&agrave;. Bisogna combattere la concezione aristocratica che considera il patrimonio letterario-umanistico ambito riservato a ristrette &eacute;lite, secondo una visione astratta e snobistica nei confronti dell'attivit&agrave; pratica, che vede la formazione disgiunta in un ambito teorico, volto alla formazione della futura classe dirigente, e un ambito tecnico-professionale, riservato alle classi sociali subalterne. G. sottolinea come lo Stato non abbia fatto nulla &laquo;per dare al proletariato la possibilit&agrave; di migliorarsi, di elevarsi&raquo; o anche solo di procurarsi quella cultura professionale &laquo;da cui scaturiscono le forze animatrici delle industrie, dei commerci e dell'agricoltura&raquo; (La scuola del lavoro, 18 luglio 1916, in CT 440). All'epoca dell'&ldquo;Ordine Nuovo&rdquo;, la rivendicazione della necessit&agrave; dell'unificazione teorico-pratica dell'insegnamento si approfondisce. L'esigenza di ripensare gli strumenti educativi attraverso l'elaborazione di un nuovo modello di scuola unitaria &egrave; individuata come esigenza connessa alle nuove problematiche emerse dalla ristrutturazione dell'economia italiana, avviata verso una fase di accelerazione dell'industrializzazione e bisognosa pertanto di nuove figure professionali. Se &egrave; vero che sin dai tempi dei Consigli G. &egrave; alla ricerca di un nuovo modo di porre il rapporto tra intellettuali e masse operaie, questo tema riceve un arricchimento teorico solo nei Q. Il compito fondamentale che G. assegna alla scuola &egrave; quello di promuovere un modello educativo atto a sviluppare e allargare le capacit&agrave; di comprensione umana, cosicch&eacute; il bersaglio polemico del Q 12 &egrave; proprio quel tipo di istruzione che tende a sganciare il nesso formazione-educazione. In tal modo egli ha due obiettivi: misurarsi con il progetto di riforma gentiliano, di cui &egrave; severamente critico, ed elaborare un progetto alternativo di riforma della scuola. La riforma Gentile ha introdotto una frattura deleteria &laquo;tra la scuola elementare e media da una parte e quella superiore dall'altra&raquo;. Nella vecchia scuola il fatto positivo era che nelle elementari due fattori &laquo;si prestavano all'educazione e alla formazione dei bambini: le prime nozioni di scienze naturali e le nozioni di diritti e doveri del cittadino. Le nozioni scientifiche dovevano servire a introdurre il bambino nella &ldquo;societas rerum&rdquo;, i diritti e doveri nella vita statale e nella societ&agrave; civile&raquo;. Ci&ograve; accadeva perch&eacute; le nozioni scientifiche &laquo;entravano in lotta con la concezione magica del mondo e della natura che il bambino assorbe dall'ambiente impregnato di folclore, come le nozioni di diritti e doveri entrano in lotta con le tendenze alla barbarie individualistica e localistica, che &egrave; anch'essa un aspetto del folclore&raquo;. La scuola ha infatti il compito di lottare contro il folclore e contro tutte le sedimentazioni tradizionali proprie del senso comune disgregato, per diffondere una concezione pi&ugrave; moderna, &laquo;i cui elementi primitivi e fondamentali sono dati dall'apprendimento dell'esistenza delle leggi della natura come qualcosa di oggettivo e di ribelle a cui occorre adattarsi per dominarle e delle leggi civili e statali che sono un prodotto di un'attivit&agrave; umana&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1540). Si crea cos&igrave; un equilibrio tra ordine sociale e ordine naturale a partire dall'attivit&agrave; teorico-pratica dell'uomo; solo in questo modo &egrave; possibile diffondere &laquo;i primi elementi di una intuizione del mondo, liberata da ogni magia e stregoneria&raquo;, che d&agrave; &laquo;l'appiglio allo sviluppo ulteriore di una concezione storica, dialettica, del mondo&raquo; (<a href='http://gramscisource.org/quaderno/12/nota/2' target='_blank' class='link-to-note'>ivi</a>, 1541). &laquo;I nuovi programmi&raquo; che la riforma Gentile intende perseguire, invece, quanto &laquo;pi&ugrave; affermano e teorizzano l'attivit&agrave; del discente, e la sua collaborazione operosa col lavoro del docente&raquo;, sulla scorta dell'attivismo pedagogico di derivazione idealistica, &laquo;tanto pi&ugrave; sono di sposti come se il discente fosse una mera passivit&agrave;&raquo; (<a href='http://gramscisource.org/quaderno/12/nota/2' target='_blank' class='link-to-note'>ivi</a>, 1543), come se la reale &laquo;partecipazione attiva dell'allievo alla scuola&raquo; fosse un fatto legato all'applicazione di mere formule pedagogiche, mentre essa si realizza solo se &laquo;la scuola &egrave; legata alla vita&raquo;. Infatti, argomenta G., l'efficacia educativa della vecchia scuola media italiana organizzata secondo la legge Casati risiedeva nel fatto che &laquo;il suo organamento e i suoi programmi erano l'espressione di un modo tradizionale di vita intellettuale e morale, di un clima culturale diffuso in tutta la societ&agrave; italiana per antichissima tradizione&raquo;. In quella scuola &laquo;lo studio grammaticale delle lingue latina e greca, unito allo studio delle letterature e storie politiche rispettive, era un principio educativo in quanto l'ideale umanistico, che si impersona in Atene e Roma, era diffuso in tutta la societ&agrave;, era un elemento essenziale della vita e della cultura nazionale. Anche la meccanicit&agrave; dello studio grammaticale era avviata dalla prospettiva culturale&raquo;; le singole nozioni non venivano apprese &laquo;per uno scopo immediato pratico-professionale: esso appariva disinteressato, perch&eacute; l'interesse era lo sviluppo interiore della personalit&agrave;&raquo; (<a href='http://gramscisource.org/quaderno/12/nota/2' target='_blank' class='link-to-note'>ivi</a>, 1543-4). Il latino, ad esempio, si studia per abituare i fanciulli &laquo;a studiare in un determinato modo, ad analizzare un corpo storico che si pu&ograve; trattare come un cadavere che continuamente si ricompone in vita, per abituarli a ragionare, ad astrarre&raquo;, ma anche a essere capaci di &laquo;ricalarsi nella vita reale immediata&raquo; (<a href='http://gramscisource.org/quaderno/12/nota/2' target='_blank' class='link-to-note'>ivi</a>, 1545). &laquo;Nella scuola attuale&raquo;, caratterizzata appunto dalla progressiva divaricazione e specializzazione della formazione, si vede come, a fronte di una mutata funzione della cultura, &laquo;la scuola sia entrata in crisi e sia entrato in crisi lo studio del latino e del greco&raquo;. Il punto &egrave; che &laquo;bisogner&agrave; sostituire il latino e il greco come fulcro della scuola formativa&raquo;, ma non sar&agrave; agevole disporre &laquo;la nuova materia o la nuova serie di materie in un ordine didattico che dia risultati equivalenti di educazione e formazione generale della personalit&agrave;&raquo;, che deve rimanere l'obiettivo permanente dell'educazione umana. Per questa ragione G. critica la riforma Gentile, espressione di un modello di societ&agrave; liberale, legato a una visione elitaria della politica, incapace di cogliere la novit&agrave; di fondo della societ&agrave; moderna: l'irruzione delle masse nella vita politica. Questo dato impone un ripensamento strutturale delle modalit&agrave; di istruzione e di trasmissione dei saperi, il quale lungi dal configurarsi come un ulteriore aumento di specialismi disciplinari (che non fanno altro che ripetere nella pedagogia la divisione cristallizzata della societ&agrave; in classi) sia in grado di promuovere una riforma organica capace di interpretare a fondo ci&ograve; di cui una moderna societ&agrave; fondata sulla democrazia ha bisogno, ovvero la dilatazione della funzione dell'intellettualit&agrave;. &egrave; questa la contraddizione che G. esplora lungo tutto il Q 12, mettendo in evidenza come essa, temporaneamente risolta dalla legge Casati tramite la creazione di scuole tecniche, sia esplosa nuovamente nel Novecento. &laquo;La divisione fondamentale della scuola in classica e professionale era uno schema razionale: la scuola professionale per le classi strumentali, quella classica per le classi dominanti e per gli intellettuali&raquo;; ma oggi, osserva ancora G., la tendenza &egrave; di abolire ogni tipo di scuola disinteressata e &laquo;formativa&raquo; o di lasciarne solo &laquo;un esemplare ridotto per una piccola &eacute;lite di signori e di donne che non devono pensare a prepararsi un avvenire professionale&raquo;, diffondendo sempre pi&ugrave; scuole professionali specializzate in cui &laquo;il destino dell'allievo e la sua futura attivit&agrave; sono predeterminate&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1531). La paradossalit&agrave; di questa situazione si evidenzia nel fatto che mentre tale dicotomia viene spacciata per un atto democratico, &laquo;essa non solo &egrave; destinata a perpetuare le differenze sociali, ma a cristallizzarle in forme cinesi&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1547). Viceversa, la scuola formativa, il liceo, non prevede alcun nesso con il momento del lavoro, poich&eacute; il modello idealistico, di cui tale scuola &egrave; impregnata, contrappone l'atto creativo dello spirito alla meccanica apprensione di nozioni, finalizzate all'applicazione immediata. G. respinge entrambi i modelli educativi perch&eacute; entrambi astratti e incapaci di essere realmente formativi, per un uomo che voglia capire il suo mondo, intervenendo in esso in collaborazione con altri individui, nella direzione di un mutamento della realt&agrave;. La scuola deve costituire un nesso organico di cultura e lavoro, e G. rifiuta sia la scuola immediatamente professionale sia l'accostamento meccanico di lavoro manuale e intellettuale (v. <a href='http://gramscisource.org/quaderno/9/nota/19' target='_blank' class='link-to-note'>Q 9, 19</a>, 1183). Egli &egrave; convinto che l'attuale crisi dell'organizzazione scolastica potr&agrave; avere soluzione se si riuscir&agrave; a creare una scuola unica &laquo;iniziale di cultura generale, umanistica, formativa, che contemperi giustamente lo sviluppo della capacit&agrave; di lavorare manualmente (tecnicamente, industrialmente) e lo sviluppo delle capacit&agrave; del lavoro intellettuale&raquo;; solo dopo si dovr&agrave; passare &laquo;a una delle scuole specializzate o al lavoro produttivo&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1531). Infatti la scuola unitaria o di &laquo;formazione umanistica (inteso questo termine di umanismo in senso largo e non solo nel senso tradizionale)&raquo; dovrebbe proporsi di immettere nell'attivit&agrave; sociale i giovani solo &laquo;dopo averli portati a un certo grado di maturit&agrave; e capacit&agrave; alla creazione intellettuale e pratica e di autonomia nell'orientamento e nell'iniziativa&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1534). Ma il problema fondamentale si pone per quella fase &laquo;dell'attuale carriera scolastica che oggi &egrave; rappresentata dal liceo e che non si differenzia per nulla, come tipo d'insegnamento, dalle classi precedenti, altro che per la supposizione astratta di una maggiore maturit&agrave; intellettuale e morale dell'allievo conforme all'et&agrave; maggiore e all'esperienza precedentemente accumulata&raquo;; &egrave; come se tra liceo e universit&agrave; e &laquo;cio&egrave; tra la scuola vera e propria e la vita&raquo; ci fosse un salto e non &laquo;un passaggio razionale dalla quantit&agrave; (et&agrave;) alla qualit&agrave; (maturit&agrave; intellettuale e morale)&raquo;. Dall'insegnamento quasi &laquo;puramente dogmatico&raquo;, quando la memoria ha una grande parte, si passa alla fase creativa o di lavoro autonomo e indipendente&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1536) in cui far sorgere l'autodisciplina intellettuale e l'autonomia morale dell'individuo, che solo possono emergere dopo un lungo lavoro fatto anche di accumulazione di nozioni e concetti. Mentre nella prima fase si tende a disciplinare, quindi anche a livellare, a ottenere una certa specie di &laquo;conformismo che si pu&ograve; chiamare dinamico&raquo;; nella fase creativa, &laquo;sul fondamento raggiunto di collettivizzazione del tipo sociale&raquo;, si tende a espandere la personalit&agrave;, divenuta autonoma e responsabile, &laquo;ma con una coscienza morale e sociale solida e omogenea&raquo;. Lo studio e l'apprendimento dei metodi creativi nella scienza e nella vita quindi &ndash; G. definisce tutta la scuola unitaria &ldquo;scuola attiva&rdquo;, sebbene occorra porre dei limiti alle ideologie libertarie in questo campo e rivendicare con una certa energia il dovere delle generazioni adulte, cio&egrave; dello Stato, di &ldquo;conformare&rdquo; le nuove generazioni &ndash; deve cominciare in questa ultima fase della scuola e &laquo;non essere pi&ugrave; un monopolio dell'Universit&agrave; o essere lasciato al caso della vita pratica&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1537). Cos&igrave; concepita la scuola unitaria potr&agrave; significare l'inizio di nuovi rapporti &laquo;tra lavoro intellettuale e lavoro industriale non solo nella scuola, ma in tutta la vita sociale&raquo;, in modo tale che il principio unitario si rifletter&agrave; &laquo;in tutti gli organismi di cultura, trasformandoli e dando loro un nuovo contenuto&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1538). Nella prospettiva della formazione di un &laquo;un nuovo tipo di uomo&raquo; che &laquo;la razionalizzazione della produzione e del lavoro&raquo; odierna rende necessaria (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2150), da un lato G. ribadisce la sua opzione per una concezione umanistica, dall'altra sottolinea anche le esigenze pratico-organizzative di una cultura che sia proletaria per il ruolo autonomo e responsabile che il proletariato vi esercita; per questa ragione in essa la scuola deve puntare allo sviluppo completo delle facolt&agrave; mentali. Nei Q questo concetto &egrave; definito attraverso il tema della &laquo;taylorizzazione del lavoro intellettuale&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1533) come elemento connesso sia al momento dell'elaborazione teorica sia alle esigenze pratiche della produzione, a seguito dell'introduzione di nuovi metodi lavorativi in fabbrica. Dal momento che anche &laquo;lo studio &egrave; un mestiere, e molto faticoso, con un suo speciale tirocinio, oltre che intellettuale, anche muscolare-nervoso&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1549), esiste una complessit&agrave; dell'elemento teorico, nel suo nesso inscindibile con la pratica, nell'ambito del processo di &ldquo;razionalizzazione&rdquo;. Proprio da tale constatazione G. ricava ancora di pi&ugrave; l'esigenza di una scuola unitaria. &Egrave; necessario insomma far proprie una serie di abitudini che ridefiniscano il complessivo &laquo;nesso psicofisico&raquo; e rendano capaci di lavorare intellettualmente, in modo tale da liberare le energie mentali dalla necessit&agrave; di adattarsi continuamente alle esigenze pratiche. Da questo punto di vista il lavoro intellettuale presenta gli stessi ostacoli di quello dell'operaio in fabbrica: in entrambi i casi il processo &ldquo;razionalistico&rdquo; non deve condurre a un estraniamento psicofisico, ma a un adattamento attivo e creativo alle nuove esigenze.</p></body></html>