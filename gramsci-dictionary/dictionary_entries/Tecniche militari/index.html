<html><head><title>Gramsci Dictionary: Tecniche militari</title></head><body><h1>Tecniche militari</h1><p> Scrive G.: &laquo;la tecnica militare in alcuni suoi aspetti tende a rendersi indipendente dal complesso della tecnica generale e a diventare un'attivit&agrave; a parte, autonoma&raquo; (<a href='http://gramscisource.org/quaderno/13/nota/28' target='_blank' class='link-to-note'>Q 13, 28</a>, 1622). Fino alla prima guerra mondiale la tecnica militare era stata una semplice applicazione specializzata della tecnica generale: la potenza militare di uno Stato, o di un gruppo di Stati, poteva essere calcolata con esattezza quasi matematica sulla base della potenza economica (industriale, agricola, finanziaria, tecnico-culturale). Dalla guerra del 1914-1918 in poi, questo calcolo non &egrave; stato pi&ugrave; possibile, in quanto la potenza economica di uno Stato non esaurisce le possibilit&agrave; di applicazione della tecnica militare su un teatro di guerra. Ci&ograve; deriva dalla produzione di armi di sterminio di massa e dal loro uso terroristico durante la guerra di trincea, che ha permesso, ad esempio, allo Stato di Andorra di produrre &laquo;mezzi bellici in gas e bacteri da sterminare l'intera Francia&raquo; (<a href='http://gramscisource.org/quaderno/13/nota/28' target='_blank' class='link-to-note'>ibid.</a>). Questa trasformazione della tecnica militare, intesa come produzione di armi, &egrave; stata uno degli elementi che hanno agito silenziosamente nella trasformazione dell'&ldquo;arte politica&rdquo; nel XX secolo. Per G. essa &egrave; la prova del passaggio, anche in politica, &laquo;dalla guerra di movimento alla guerra di posizione, o di assedio. E ci&ograve; costituisce la pi&ugrave; formidabile incognita dell'attuale situazione politico-militare&raquo; (<a href='http://gramscisource.org/quaderno/13/nota/28' target='_blank' class='link-to-note'>ibid.</a>). G. usa l'espressione &laquo;tecniche militari&raquo; nel senso di &ldquo;tattica di guerra&rdquo;. Commentando un articolo del maresciallo Caviglia sulle battaglie del Piave osserva: &laquo;Un'azione strategica ai fini non territoriali ma decisivi ed organici pu&ograve; essere svolta in due momenti: con la rottura del fronte avversario e con una successiva manovra, operazioni assegnate a truppe distinte. La massima, applicata all'arte politica, deve essere adattata alle diver se condizioni; ma rimane il punto che tra il punto di partenza e l'obbiettivo occorre una gradazione organica, cio&egrave; una serie di obbiettivi parziali&raquo; (<a href='http://gramscisource.org/quaderno/17/nota/50' target='_blank' class='link-to-note'>Q 17, 50</a>, 1947).</p><h2>ROBERTO CICCARELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grande guerra'>Grande guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra'>Guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trincee, fortezze e casematte'>Trincee, fortezze e casematte</a></body></html>