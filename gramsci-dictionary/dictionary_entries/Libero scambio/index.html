<html><head><title>Gramsci Dictionary: Libero scambio</title></head><body><p> G. critica radicalmente le &laquo;dottrine economiche del libero scambio&raquo;, intese come teoria liberista: &laquo;L'impostazione del movimento del libero scambio si basa su un errore teorico [...] sulla distinzione cio&egrave; tra societ&agrave; politica e societ&agrave; civile, che da distinzione metodica viene fatta diventare ed &egrave; presentata come distinzione organica&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1589-90). Nel progetto di dotare il movimento operaio e comunista di piena autonomia teorica G. fa anche i conti con l'anarco-sindacalismo (il &ldquo;sindacalismo teorico&rdquo;), sottolineando che esso, pi&ugrave; che con la filosofia della praxis, &egrave; imparentato con le &laquo;ideologie libero-scambiste&raquo; (<a href='http://gramscisource.org/quaderno/13/nota/18' target='_blank' class='link-to-note'>ivi</a>, 1589). Nesso che si esprime anche nella vicinanza politica tra sindacalismo e meridionalismo, che nel libero scambio aveva una sua bandiera (Alcuni temi della quistione meridionale, 1926, in QM 146; <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 36, ripreso in <a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2040). Fino al 1919 G. era stato convinto fautore, contro il protezionismo &ndash; espressione di una borghesia arretrata e pilastro della politica del blocco industriale-agrario giolittiano a danno dei contadini meridionali &ndash;, del libero scambio quale &laquo;forza rivoluzionatrice delle forme antiquate di produzione e di scambio&raquo; (Semplici riflessioni, 19 novembre 1918, in NM 410). Ma anche nei Q ricorda la campagna antiprotezionistica del 1911-12, volta a &laquo;formare politicamente i contadini&raquo;, contro il dazio sullo zucchero, &laquo;merce popolare legata all'alimentazione dei bambini, degli ammalati, dei vecchi&raquo; (<a href='http://gramscisource.org/quaderno/14/nota/11' target='_blank' class='link-to-note'>Q 14, 11</a>, 1667). Libero scambio e protezionismo costituiscono un'unit&agrave; dialettica espressa nella tendenza alla forma zione di macroregioni economiche attraverso cui si articola un &laquo;mercato mondiale [...] costituito di una serie di mercati non pi&ugrave; nazionali ma internazionali (interstatali)&raquo;, con libero scambio all'interno e protezionismo all'esterno (<a href='http://gramscisource.org/quaderno/2/nota/125' target='_blank' class='link-to-note'>Q 2, 125</a>, 267). Infine &ndash; ma &egrave; una suggestione non supportata da argomentazioni successive &ndash; in &laquo;campo economico (la libera concorrenza e il libero scambio corrisponderebbero alla guerra di movimento)&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228-9).</p></body></html>