<html><head><title>Gramsci Dictionary: Lingua</title></head><body><h1>Lingua</h1><p> Una lingua esiste non solo nell'insieme del vocabolario, della grammatica ecc. (<a href='http://gramscisource.org/quaderno/11/nota/45' target='_blank' class='link-to-note'>Q 11, 45</a>, 1467): &laquo;ogni lingua &egrave; una concezione del mondo integrale, e non solo un vestito che faccia indifferentemente da forma ad ogni contenuto&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 644-5). La stessa nozione di lingua &egrave; ribadita in un altro paragrafo del Q 5: la lingua &laquo;dovrebbe essere trattata come una concezione del mondo, come l'espressione di una concezione del mondo&raquo;; il rapporto tra lingua e concezione del mondo &egrave; di effetto reciproco, dal momento che l'approfondimento della conoscenza attraverso nuove sfumature di significato implica l'&laquo;approfondimento della concezione del mondo&raquo; (<a href='http://gramscisource.org/quaderno/5/nota/131' target='_blank' class='link-to-note'>Q 5, 131</a>, 664); &egrave; l'aspetto della reciprocit&agrave; che differenzia G. in modo rilevante dalla nota ipotesi Sapir-Whorf, per la quale la lingua d&agrave; forma al mondo dei parlanti ma non viceversa. In un paragrafo che funziona da &ldquo;spia&rdquo; per capire la sua impostazione della questione G. si esprime in termini solo leggermente diversi: le lingue sono un &laquo;prodotto sociale&raquo;, sono l'&laquo;espressione culturale di un dato popolo&raquo; (<a href='http://gramscisource.org/quaderno/6/nota/71' target='_blank' class='link-to-note'>Q 6, 71</a>, 738) e anche altrove nello stesso quaderno emerge una quasi equivalenza tra lingua e cultura: &laquo;astratte dall'opera letteraria&raquo; le parole costituiscono &laquo;elemento di storia della cultura&raquo; (<a href='http://gramscisource.org/quaderno/6/nota/20' target='_blank' class='link-to-note'>Q 6, 20</a>, 700). &Egrave; solo nella sua forma esteriore che la lingua si modifica relativamente poco, mentre il suo &laquo;contenuto culturale&raquo; cambia pi&ugrave; rapidamente (<a href='http://gramscisource.org/quaderno/9/nota/15' target='_blank' class='link-to-note'>Q 9, 15</a>, 1105): col passare del tempo nuovi termini sono introdotti nella lingua, i significati delle parole singole acquisiscono nuove connotazioni, spesso metaforiche, grazie anche alle diverse correnti culturali che, attraverso la loro attivit&agrave;, partecipano &laquo;allo sviluppo generale di una determinata lingua nazionale&raquo; (<a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2264). La lingua non &egrave; mai un'entit&agrave; n&eacute; omogenea n&eacute; tanto meno statica. Essa viene innovata in diversi modi, dalla conquista di una nazione da parte di un'altra (innovazione di massa), dalla scuola, dai mezzi di informazione, anche dalle riunioni pubbliche (comprese quelle religiose), nonch&eacute; dai termini introdotti nel corso delle conversazioni &laquo;tra i vari strati della popolazione&raquo; (<a href='http://gramscisource.org/quaderno/29/nota/3' target='_blank' class='link-to-note'>Q 29, 3</a>, 2345). In tal modo la lingua viene forgiata e plasmata, ma anche in base ai suoi studi universitari G. distingue nell'innovazione di una lingua tra un effetto &ldquo;molecolare&rdquo; e un altro &ldquo;di massa&rdquo;. In un paragrafo chiave per la sua impostazione della questione G. constata che i linguaggi &laquo;dei mestieri&raquo;, cio&egrave; &laquo;delle societ&agrave; particolari&raquo;, innovano &laquo;molecolarmente&raquo;, mentre &laquo;una nuova classe che diventa dirigente innova come &ldquo;massa&rdquo;&raquo; (<a href='http://gramscisource.org/quaderno/6/nota/71' target='_blank' class='link-to-note'>Q 6, 71</a>, 739). &egrave; sempre il rapporto tra classi e strati diversi della popolazione che entra nel discorso di G. sulla lingua: egli &egrave; un sociolinguista ante litteram, che anticipa di gran lunga gli interessi che cominciavano ad affermarsi solo negli anni Sessanta del Novecento. Ha una visione realista della lingua, esente da qualsiasi forma di populismo, dal momento che, analogamente a ci&ograve; che &egrave; stato notato sopra, il linguaggio di ogni persona contiene in s&eacute; gli &laquo;elementi di una concezione del mondo e di una cultura&raquo; da cui &laquo;si pu&ograve; giudicare la maggiore o minore complessit&agrave; della sua concezione del mondo&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1377). Nello stesso capoverso constata che i soli dialettofoni partecipano a un'intuizione del mondo tendenzialmente &laquo;ristretta e provinciale, fossilizzata, anacronistica, in confronto delle grandi correnti di pensiero che dominano la storia mondiale&raquo;. La diade dialettofoni-parlanti della lingua nazionale (detta anche &ldquo;lingua letteraria&rdquo;) rappresenta una delle fonti principali per il rapporto paradigmatico forze subalterne-forze egemoni. Diversamente dai dialetti, una grande lingua nazionale &egrave; &laquo;storicamente ricca e complessa&raquo; ed &egrave; in grado di tradurre un'altra grande cultura, permettendo ai parlanti di tale lingua di &laquo;mettersi a contatto con vite culturali diverse&raquo;, partecipando cos&igrave; a una vita culturale pi&ugrave; completa (<a href='http://gramscisource.org/quaderno/11/nota/12' target='_blank' class='link-to-note'>ibid.</a>). G. prosegue allargando il discorso dalla lingua come tale alla cultura e alla creazione di una nuova cultura, che passa anche attraverso la sua socializzazione negli strati popolari. Il punto di riferimento qui &egrave; la filosofia, intesa prevalentemente come filosofia della praxis (<a href='http://gramscisource.org/quaderno/11/nota/12' target='_blank' class='link-to-note'>ibid.</a>), il cui linguaggio &egrave; diverso da quelli precedenti: il &laquo;linguaggio significa anche cultura e filosofia&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1330) e come paragone storico sono citate le ricerche sui primi elementi del Rinascimento che, in quanto espressione di ribellione &laquo;di un movimento generale culturale religioso&raquo; contro gli istituti medievali di Chiesa e impero, furono &ldquo;popolari&rdquo; e non &laquo;di origine aulica o scolastica&raquo; (<a href='http://gramscisource.org/quaderno/6/nota/116' target='_blank' class='link-to-note'>Q 6, 116</a>, 787). Per G. &laquo;ogni gruppo sociale ha una sua &ldquo;lingua&rdquo;&raquo; che, come visto sopra, pu&ograve; essere anche un dialetto ristretto, ma, &laquo;salvo rare eccezioni [...] tra la lingua popolare e quella delle classi colte c'&egrave; una continua aderenza e un continuo scambio&raquo; (<a href='http://gramscisource.org/quaderno/6/nota/62' target='_blank' class='link-to-note'>Q 6, 62</a>, 730). &Egrave; facile pensare che questo movimento sia dall'alto verso il basso, e ci&ograve; accade nella scuola, intesa in senso largo, nella societ&agrave;, in famiglia ecc., in ogni luogo dove vi &egrave; un &laquo;controllo [linguistico, ndr] reciproco&raquo;, allo scopo di arrivare ad un &laquo;conformismo grammaticale&raquo; (<a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2342). Ma talvolta, come nei movimenti religiosi del Medioevo o nel progressivo sviluppo della cultura tedesca dalla rozzezza iniziale della Riforma luterana verso la filosofia classica tedesca, il movimento pu&ograve; essere o dal basso o coinvolgere l'intera societ&agrave;. E non &egrave; escluso l'uso del dialetto come arma linguistica delle classi colte contro quelle popolari: nel movimento risorgimentale il romanesco, a lungo &laquo;schiacciato dal latino&raquo;, ebbe una fioritura culminata &laquo;nel periodo liberale di Pio IX&raquo;, e &laquo;nel 47-49 il dialetto &egrave; arma dei liberali&raquo;, solo che, al fine di creare un blocco sociale tra gerarchia ecclesiastica e popolani contro i fautori dell'unit&agrave; nazionale, &laquo;dopo il 70 [il dialetto &egrave; arma, ndr] dei clericali&raquo; (<a href='http://gramscisource.org/quaderno/3/nota/79' target='_blank' class='link-to-note'>Q 3, 79</a>, 359). L'accesso alla lingua &egrave; da sempre condizione dell'accesso ai diritti, alla partecipazione piena alla societ&agrave;, al potere. Ci&ograve; emerge chiaramente anche dall'esempio del giuramento di Strasburgo (841 d.C.): per il fatto di giurare non in una lingua sconosciuta come il latino (che avrebbe reso nullo il giuramento), ma nelle proprie lingue, i soldati degli eredi di Carlo Magno fungono da garanti e, per la prima volta, assumono &laquo;una funzione politica di primo piano, presentandosi come volont&agrave; collettiva&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 646). Sempre in questo contesto viene osservato che &laquo;i volgari sono scritti quando il popolo riprende importanza&raquo; e, viceversa, nel lungo periodo che va dal 600 d.C. circa al fiorire dei Comuni e dei volgari &ndash; periodo nel quale la cultura era quella dei &ldquo;dotti&rdquo;, espressa in latino &ndash; il popolo italiano non poteva &laquo;partecipare al mondo della cultura&raquo; (<a href='http://gramscisource.org/quaderno/3/nota/76' target='_blank' class='link-to-note'>Q 3, 76</a>, 354). Fondamentale in tutto il discorso gramsciano sulla lingua &egrave; la questione di come le classi popolari possano uscire da una visione angusta del mondo, che le condanna a essere subalterne, per poter diventare egemoni. Soltanto una lingua nazionale contiene la ricchezza capace di offrire gli strumenti di accesso ai grandi processi mondiali. E l'&laquo;intervento organizzato&raquo; per sviluppare una &laquo;lingua unitaria&raquo; (<a href='http://gramscisource.org/quaderno/29/nota/3' target='_blank' class='link-to-note'>Q 29, 3</a>, 2345) &egrave; uno dei mezzi necessari per garantire questa possibilit&agrave;; un tale intervento, comunque, non dovrebbe essere imposto per decreto (come ipotizzato da Manzoni), ma rappresentare (secondo la prospettiva delineata da G. I. Ascoli) una &laquo;funzione nazionale pi&ugrave; profonda e necessaria&raquo; (<a href='http://gramscisource.org/quaderno/23/nota/40' target='_blank' class='link-to-note'>Q 23, 40</a>, 2237). G. prosegue proprio nell'ultimo dei Q (1935): &laquo;ogni volta che affiora, in un modo o nell'altro, la quistione della lingua&raquo;, ci&ograve; implica una serie di questioni, comprese la &laquo;formazione e l'allargamento della classe dirigente&raquo; e la necessit&agrave; di stabilire rapporti pi&ugrave; sicuri tra &laquo;gruppi dirigenti e la massa popolare-nazionale, cio&egrave; di riorganizzare l'egemonia culturale&raquo; (<a href='http://gramscisource.org/quaderno/29/nota/3' target='_blank' class='link-to-note'>Q 29, 3</a>, 2346).</p><h2>DEREK BOOTHMAN</h2></body></html>