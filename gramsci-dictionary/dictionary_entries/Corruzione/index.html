<html><head><title>Gramsci Dictionary: Corruzione</title></head><body><p> La corruzione &egrave; vista da G. sotto due diversi aspetti fra loro complementari. Da una parte sta a indicare, in un senso pi&ugrave; generale, un elemento delle fasi di &laquo;crisi del principio di autorit&agrave;&raquo;, come quella seguita alla prima guerra mondiale, in cui &laquo;l'apparato egemonico si screpola e l'esercizio dell'egemonia diventa sempre pi&ugrave; difficile&raquo;. In questo contesto G. rileva come &laquo;le forme di questo fenomeno sono anche, in una certa misura, di corruzione e dissoluzione morale&raquo;, riferendosi ai personalismi o ai settarismi per cui &laquo;ogni gruppetto interno di partito crede di avere la ricetta per arrestare l'indebolimento dell'intero partito&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 59). Dello stesso tono &egrave; un appunto sull'emigrazione italiana, in cui la &laquo;corruzione&raquo; &egrave; sinonimo di &laquo;decomposizione politica e morale&raquo; (<a href='http://dl.gramsciproject.org/quaderno/1/nota/149' target='_blank' class='link-to-note'>Q 1, 149</a>, 132). Accanto a questa accezione generale ve n'&egrave; per&ograve; una pi&ugrave; specifica che rimanda la causa della corruzione a un preciso modo di organizzazione del potere in Italia. Scrive G. che &laquo;tra il consenso e la forza sta la corruzione-frode [...] cio&egrave; lo snervamento e la paralisi procurati all'antagonista o agli antagonisti con l'accaparrarne i dirigenti&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 59): una pratica che lo Stato italiano svolge prevalentemente nel Mezzogiorno, attraverso &laquo;misure politiche: favori personali al ceto dei paglietta o pennaioli [...] cio&egrave; incorporamento a &ldquo;titolo personale&rdquo; degli elementi pi&ugrave; attivi meridionali nelle classi dirigenti, con particolari privilegi &ldquo;giudiziari&rdquo;, impiegatizi ecc.&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 36). Questo &laquo;fenomeno di corruzione&raquo; serve a sterilizzare quello &laquo;strato che avrebbe potuto organizzare il malcontento meridionale&raquo;, tanto da farlo diventare &laquo;uno strumento della politica settentrionale&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>ibid.</a>). In questa accezione il fenomeno della corruzione, da sinonimo di decomposizione morale, diventa pratica politica strategica, ricollegandosi in G. alle riflessioni sul trasformismo e sulle trasformazioni molecolari.</p></body></html>