<html><head><title>Gramsci Dictionary: Macchina</title></head><body><h1>Macchina</h1><p> Nel <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 33 G. scrive che anche &laquo;l'intellettuale &egrave; un &ldquo;professionista&rdquo; che ha le sue &ldquo;macchine&rdquo; specializzate e il suo &ldquo;tirocinio&rdquo;, che ha un suo sistema Taylor&raquo;. Di conseguenza, la capacit&agrave; dell'intellettuale di professione consiste nel &laquo;combinare abilmente l'induzione e la deduzione, di generalizzare, di dedurre, di trasportare da una sfera a un'altra un criterio di discriminazione, adattandolo alle nuove condizioni, ecc.&raquo;: &laquo;&egrave; una &ldquo;specialit&agrave;&rdquo;, non &egrave; un dato del &ldquo;senso comune&rdquo;&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>). In <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1533 il pensatore sardo sottolinea l'importanza del lavoro &laquo;per iscritto, cos&igrave; come per iscritto devono essere le critiche&raquo;, giacch&eacute; &laquo;lo scrivere le note e le critiche &egrave; principio didattico reso necessario dal bisogno di combattere le abitudini alla prolissit&agrave;, alla declamazione e al paralogismo create dall'oratoria&raquo;, necessarie &laquo;per taylorizzare il lavoro intellettuale&raquo; (<a href='http://gramscisource.org/quaderno/12/nota/1' target='_blank' class='link-to-note'>ibid.</a>). Del tutto diversa &egrave; invece la posizione dell'operaio: l'&laquo;industriale si preoccupa della continuit&agrave; dell'efficienza fisica del lavoratore, dell'efficienza muscolare-nervosa: &egrave; suo interesse costituire una maestranza stabile, un complesso industriale affiatato permanentemente, perch&eacute; anche il complesso umano &egrave; una macchina&raquo; (<a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, 490). Di questo sistema l'operaio &egrave; un'appendice &ndash; monopolizzata dalla politica dell'alto salario &ndash; capace di dar vita a &laquo;una produzione relativa e assoluta pi&ugrave; grande di quella precedente con la stessa forza di lavoro&raquo; (<a href='http://gramscisource.org/quaderno/10b/nota/41%20VII' target='_blank' class='link-to-note'>Q 10 II, 41.VII</a>, 1312). Nelle sue riflessioni G. arriva a prevedere uno sviluppo del capitalismo, per cos&igrave; dire &ldquo;a fasi alterne&rdquo;, e caratterizzato da crisi cicliche, fintanto che non si fosse &laquo;raggiunto il limite estremo di resistenza del materiale&raquo;; &laquo;il limite nell'introduzione di nuove macchine automatiche, cio&egrave; il rapporto ultimo tra uomini e macchine&raquo;, nonch&eacute; la &laquo;saturazione di industrializzazione mondiale&raquo; (<a href='http://gramscisource.org/quaderno/10b/nota/41%20VII' target='_blank' class='link-to-note'>ivi</a>, 1313). Quindi, la &laquo;legge tendenziale della caduta del profitto&raquo; sarebbe la causa &laquo;del ritmo accelerato nel progresso dei metodi di lavoro e di produzione e di modificazione del tipo tradizionale dell'operaio (<a href='http://gramscisource.org/quaderno/10b/nota/41%20VII' target='_blank' class='link-to-note'>ibid.</a>).</p><h2>ANTONELLA AGOSTINO</h2></body></html>