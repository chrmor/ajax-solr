<html><head><title>Gramsci Dictionary: Madre</title></head><body><p> Nei Q non &egrave; presente una specifica riflessione su questo lemma, mentre esso assume rilevanza nelle LC, laddove G. esprime il profondo affetto che nutre nei confronti della madre a fronte di un rifiuto, pi&ugrave; volte palesato, della figura paterna. Non &egrave; un caso, dunque, che le prime due lettere scritte da G. a pochi giorni dall'arresto siano indirizzate alla moglie Giulia e alla propria madre. Il 20 novembre del 1926 G. scrive: &laquo;Carissima mamma, ho pensato molto a te in questi giorni. Ho pensato ai nuovi dolori che stavo per darti, alla tua et&agrave; e dopo tutte le sofferenze che hai passato. Occorre che tu sia forte, nonostante tutto, come sono forte io e che mi perdoni con tutta la tenerezza del tuo immenso amore e della tua bont&agrave;. Saperti forte e paziente nella sofferenza sar&agrave; un motivo di forza anche per me&raquo; (LC 5-6). La costante e, allo stesso tempo, lacerante corrispondenza epistolare con la madre sar&agrave; sempre caratterizzata dalla componente dei ricordi. Da un lato il ricordo degli eroici sforzi materni, delle sue &laquo;mani sempre affaccendate&raquo; per alleviare &laquo;le pene&raquo; dei figli &laquo;e per trarre una qualche utilit&agrave; da ogni cosa&raquo; (LC 48, alla madre, 26 febbraio 1927), del suo essersi sacrificata per i figli &laquo;in modo inaudito&raquo; (LC 378, a Grazietta, 29 dicembre 1930), di quanto fosse donna e madre &laquo;esemplare&raquo; nell'aver dimostrato ai figli quanto valesse &laquo;la pertinacia per superare difficolt&agrave; che sembravano insuperabili anche a uomini di grande fibra&raquo; (LC 631, a Grazietta, 31 ottobre 1932) e, dall'altro, il ricordo dei fatti e delle scene della fanciullezza in cui G. ravviser&agrave; &laquo;molti dolori e molte sofferenza, &egrave; vero, ma anche qualcosa di allegro e di bello&raquo; (LC 48, alla madre, 26 febbraio 1927). Di particolare interesse una lettera del 1931 che coniuga, come spesso avviene in G. &ndash; soprattutto nella corrispondenza con Tatiana &ndash;, aspetti affettivi e familiari con riflessioni di carattere teorico. Scrive G.: &laquo;Tu non puoi immaginare quante cose io ricordo in cui tu appari sempre come una forza benefica e piena di tenerezza per noi. Se ci pensi bene, tutte le quistioni dell'anima e dell'immortalit&agrave; dell'anima e del paradiso e dell'inferno non sono poi in fondo che un modo di vedere questo semplice fatto: che ogni nostra azione si trasmette negli altri secondo il suo valore, di bene e di male, passa di padre in figlio, da una generazione all'altra in un movimento perpetuo&raquo; (LC 427-8), alla madre, 15 giugno 1931). G. esplicita chiaramente una connessione, peraltro ampiamente argomentata nei Q, tra l'elemento religioso e il &laquo;senso comune&raquo; come &laquo;filosofia spontanea&raquo;, tradotta, in questo caso, nell'immediatezza del sentimento materno che, continua G., &laquo;penso sia il cuore dei propri figli&raquo;, nonch&eacute; l'&laquo;unico paradiso reale che esista&raquo; (ivi, 428). Emerge, dunque, in questo passo una lettura gramsciana degli elementi pi&ugrave; utopici della religione, immortalit&agrave; dell'anima, paradiso e inferno, &laquo;in un senso realistico e storicistico, cio&egrave; come una necessaria sopravvivenza delle nostre azioni utili e necessarie e come un incorporarsi di esse, all'infuori della nostra volont&agrave;, al processo storico universale ecc.&raquo;, come scrive a Tatiana (LC 733-4, 24 luglio 1933). G. rester&agrave; fortemente legato alla propria madre per tutta la vita e, ignaro della sua morte (avvenuta nel 1932), tenutagli nascosta dai parenti nell'intento di preservarlo da un cos&igrave; grande dolore in un momento in cui il suo equilibrio psico-fisico non lo avrebbe probabilmente retto, continuer&agrave; a scriverle fino al 1934. A tale proposito particolare attenzione merita una lettera, intrisa di rabbia e di dolore, alla moglie Julca (Giulia): &laquo;Tu hai creduto che io non sentissi, fin dal '32, che la mia povera mamma era morta? Il pi&ugrave; forte dolore l'ho sentito allora e veramente in modo violento, sebbene fossi in grave stato di prostrazione fisica. Come potevo immaginare che mia madre, viva, non mi scrivesse o facesse scrivere, e che da casa non mi accennassero pi&ugrave; a lei? Penso come la falsa piet&agrave; non sia altro che stoltezza e nelle condizioni in cui si trova un carcerato diventi una vera e propria crudelt&agrave; perch&eacute; determina uno stato d'animo di diffidenza, di sospetto morboso che ti si nasconda chiss&agrave; che cosa,... mah!&raquo; (LC 792-3, 1936).</p></body></html>