<html><head><title>Gramsci Dictionary: Forza</title></head><body><p> Il termine &laquo;forza&raquo; &egrave; usato da G. nei Q soprattutto in relazione-opposizione a &laquo;consenso&raquo;, all'interno di un campo semantico pi&ugrave; ampio che descrive una serie di dicotomie: &laquo;forza e consenso, coercizione e persuasione, Stato e Chiesa, societ&agrave; politica e societ&agrave; civile, politica e morale (storia etico-politica del Croce), diritto e libert&agrave;, ordine e disciplina, o, con un giudizio implicito di sapore libertario, violenza e frode&raquo; (<a href='http://gramscisource.org/quaderno/6/nota/87' target='_blank' class='link-to-note'>Q 6, 87</a>, 763). La distinzione tra forza e consenso &egrave; per G. uno degli elementi centrali della forma moderna di dominio, &laquo;&egrave; la discussione della &ldquo;filosofia dell'epoca&rdquo;, del motivo centrale della vita degli Stati nel periodo del dopoguerra&raquo; (<a href='http://gramscisource.org/quaderno/7/nota/80' target='_blank' class='link-to-note'>Q 7, 80</a>, 912), &egrave; il tema portante della &laquo;scienza politica&raquo; (<a href='http://gramscisource.org/quaderno/7/nota/80' target='_blank' class='link-to-note'>ibid.</a>). Questa &laquo;&ldquo;doppia prospettiva&rdquo; nell'azione politica e nella vita statale&raquo; ha in Machiavelli il suo primo e principale teorico: &laquo;questo elemento &egrave; legato alla doppia natura del Centauro machiavellico&raquo; (<a href='http://gramscisource.org/quaderno/8/nota/86' target='_blank' class='link-to-note'>Q 8, 86</a>, 991), &laquo;il Russo nei Prolegomeni fa del Principe il trattato della dittatura (momento dell'autorit&agrave; e dell'individuo) e dei Discorsi quello dell'egemonia [...] o del consenso accanto a quello dell'autorit&agrave; e della forza&raquo; (<a href='http://gramscisource.org/quaderno/8/nota/48' target='_blank' class='link-to-note'>Q 8, 48</a>, 970), e G. commenta a questo proposito: &laquo;certo per&ograve; l'osservazione &egrave; giusta&raquo; (<a href='http://gramscisource.org/quaderno/8/nota/48' target='_blank' class='link-to-note'>ibid.</a>). Anche Bodin, altro pilastro dell'articolazione teorica degli Stati moderni, tiene a battesimo per G. la nascita di questa distinzione: &laquo;per il Bodin non si tratta di fondare lo Stato territoriale e unitario (nazionale), ma di equilibrare le forze sociali in lotta nell'interno di questo Stato gi&agrave; forte e radicato: non il momento della forza interessa il Bodin, ma quello del consenso&raquo; (<a href='http://gramscisource.org/quaderno/8/nota/114' target='_blank' class='link-to-note'>Q 8, 114</a>, 1008). G. traduce questo nesso forza-consenso, proprio di tutta la &laquo;scienza politica&raquo;, nel lessico dell'egemonia, facendo aderire quest'ultima al secondo polo dell'opposizione e riconoscendo come gi&agrave; in Croce fosse &laquo;contenuto in nuce anche l'aspetto etico-politico della politica o la teoria dell'egemonia e del consenso, oltre all'aspetto della forza e dell'economia&raquo; (<a href='http://gramscisource.org/quaderno/10b/nota/41%20X' target='_blank' class='link-to-note'>Q 10 II, 41.X</a>, 1315). Questa corrispondenza tra egemonia e consenso si precisa meglio in quella di egemonia e direzione, contenuta anche nell'analisi delle vicende risorgimentali in rapporto alla strategia dei moderati e del Partito d'Azione: &laquo;ci pu&ograve; e ci deve essere una &ldquo;egemonia politica&rdquo; anche prima della andata al Governo e non bisogna contare solo sul potere e sulla forza materiale che esso d&agrave; per esercitare la direzione o egemonia politica&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41). Pi&ugrave; in generale, quindi, &laquo;un gruppo sociale &egrave; dominante dei gruppi avversari che tende a &ldquo;liquidare&rdquo; o a sottomettere anche con la forza armata ed &egrave; dirigente dei gruppi affini e alleati&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2010). Pur presentandosi in numerose note in modo molto chiaro, questa distinzione tra forza e consenso non coincide per&ograve; completamente, almeno non sempre, con quella tra forza ed egemonia. Egemonia ha infatti, in alcune note, un significato pi&ugrave; ampio, tanto da comprendere al suo interno tanto l'elemento della forza quanto quello del consenso, presentandosi cos&igrave; come una strategia integralmente compiuta dell'azione politica: &laquo;l'esercizio &ldquo;normale&rdquo; dell'egemonia nel terreno divenuto classico del regime parlamentare, &egrave; caratterizzato da una combinazione della forza e del consenso che si equilibrano&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 59). L'egemonia, in questo caso, non &egrave; l'opposto della forza, ma del dominio, ovvero di quella forma di governo che ha nella forza il suo elemento prevalente: &laquo;si ha la funzione di &ldquo;dominio&rdquo; e non di &ldquo;dirigenza&rdquo; [...] dittatura senza egemonia&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1823). Va notato come questo schema binario di forza e consenso venga usato da G. anche in altri ambiti, come nell'analisi dell'introduzione dei metodi fordisti per &laquo;razionalizzare la produzione, combinando la forza (&ndash; distruzione del sindacalismo &ndash;) con la persuasione (&ndash; salari e altri benefizi &ndash;)&raquo; (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 72), o per lo sviluppo di &laquo;ideologie puritane che danno la forma esteriore della persuasione e del consenso all'intrinseco uso della forza&raquo; (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2161). Lo Stato moderno si presenta quindi per G. come un'istituzione nella quale forza e consenso &laquo;si equilibrano, senza che la forza soverchi di troppo il consenso, anzi appaia appoggiata dal consenso della maggioranza espresso dai cos&igrave; detti organi dell'opinione pubblica&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 59). &laquo;La funzione dello Stato&raquo;, nell'epoca della classe borghese al potere, &egrave; quindi &laquo;trasformata: lo Stato diventa &ldquo;educatore&rdquo;&raquo;, con il preciso intento di &laquo;assorbire tutta la societ&agrave;, assimilandola al suo livello culturale ed economico&raquo; (<a href='http://gramscisource.org/quaderno/8/nota/2' target='_blank' class='link-to-note'>Q 8, 2</a>, 937). Ma la natura di classe dello Stato viene a galla nella constatazione di come &laquo;avvenga un arresto e si ritorni alla concezione dello Stato come pura forza ecc. La classe borghese &egrave; &ldquo;saturata&rdquo;&raquo; (<a href='http://gramscisource.org/quaderno/8/nota/2' target='_blank' class='link-to-note'>ibid.</a>). Ritorna quindi il tema del dominio come uso prevalente della forza, comunque inadatto a governare le contraddizioni scaturite dalla crisi organica delle istituzioni borghesi. G., riconoscendo l'imprescindibilit&agrave; del nesso forza-consenso proprio dell'egemonia, si chiede a questo punto in modo quasi retorico: &laquo;una rottura cos&igrave; grave tra masse popolari e ideologie dominanti come quella che si &egrave; verificata nel dopoguerra, pu&ograve; essere &ldquo;guarita&rdquo; col puro esercizio della forza che impedisce a nuove ideologie di imporsi?&raquo; (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311). Sull'uso gramsciano del lemma &laquo;forza&raquo; va infine sottolineata la presenza di termini come &laquo;idee-forza&raquo; o &laquo;parole-forza&raquo; (<a href='http://gramscisource.org/quaderno/7/nota/6' target='_blank' class='link-to-note'>Q 7, 6</a>, 857) all'interno dell'analisi delle caratteristiche dei capi carismatici.</p></body></html>