<html><head><title>Gramsci Dictionary: Democrazia</title></head><body><p> Come nota lo stesso G., &laquo;tanti [sono i, ndr] significati di democrazia&raquo; (<a href='http://gramscisource.org/quaderno/8/nota/191' target='_blank' class='link-to-note'>Q 8, 191</a>, 1056). Nei Q sono molti i riferimenti alla corrente politico-ideologica che, almeno a partire da Rousseau e dalla sua &laquo;democrazia sovversiva&raquo; (<a href='http://gramscisource.org/quaderno/5/nota/141' target='_blank' class='link-to-note'>Q 5, 141</a>, 672), si fa strada durante la Rivoluzione francese prima e poi nell'Ottocento come ala pi&ugrave; avanzata del processo di insorgenza della borghesia. G. nota anche che &laquo;si pu&ograve; osservare il parallelo svolgersi della democrazia moderna e di determinate forme di materialismo metafisico e di idealismo. L'uguaglianza &egrave; ricercata dal materialismo francese del secolo XVIII nella riduzione dell'uomo a categoria della storia naturale [...] essenzialmente uguale ai suoi simili&raquo; (<a href='http://gramscisource.org/quaderno/10b/nota/35' target='_blank' class='link-to-note'>Q 10 II, 35</a>, 1280). I &laquo;democratici&raquo; nel Risorgimento sono gli esponenti di quello che G. chiama il Partito d'Azione, che i &laquo;moderati&raquo; vittoriosamente contrastano (<a href='http://gramscisource.org/quaderno/2/nota/56' target='_blank' class='link-to-note'>Q 2, 56</a>, 213). G. &egrave; ovviamente avvertito dei diversi svolgimenti che le idee democratiche hanno avuto, a volte in convergenza, a volte in opposizione rispetto alle idee liberali, e delle alternative che il lemma racchiude, in primo luogo quella di una democrazia puramente politica vs. una democrazia anche socio-economica. Egli, proveniente dal marxismo terzinternazionalista, ritiene con Lenin che ci&ograve; che si chiama in genere &ldquo;democrazia&rdquo; sia &ldquo;democrazia borghese&rdquo;, intendendo con ci&ograve; la democrazia liberale, parlamentare, delegata. Negli anni torinesi G. &egrave; critico verso questa democrazia ostile ai &laquo;proletari&raquo; (Libert&agrave;, 2 settembre 1916, in CT 525; L'apocalisse, 12 febbraio 1918, in CF 658). Ondeggia (ma &egrave; il lemma stesso a prestarsi a significati diversi) fra il ritenere che gli ideali della democrazia siano incompatibili col capitalismo (Repubblica e proletariato in Francia, 20 aprile 1918, in CF 836) e il pensare che la democrazia si identifichi con esso (I giorni, 30 maggio 1918, in NM 68). Diviene nel &ldquo;biennio rosso&rdquo; 1919-1920 un esponente di punta della &ldquo;democrazia consiliare&rdquo; o &ldquo;soviettista&rdquo; europea (ON, passim, ma anche Costituente e Soviety, 26 gennaio 1918, in CF 602), ovvero un tipo di democrazia fondata sul controllo stretto dei rappresentanti da parte dei rappresentati e sull'omogeneit&agrave; sociale della rappresentanza politica che, per Marx e per Lenin, aveva avuto il suo primo esperimento nella Comune di Parigi del 1871, della qual cosa anche i Q recano traccia: &laquo;Nel 71 Parigi ha fatto un gran passo in avanti perch&eacute; si ribella all'Assemblea nazionale formata dal suffragio universale, cio&egrave; implicitamente Parigi &ldquo;capisce&rdquo; che tra progresso e suffragio universale &ldquo;pu&ograve;&rdquo; esserci conflitto, ma questa esperienza storica, di valore inestimabile, &egrave; perduta immediatamente, perch&eacute; i portatori di essa vengono fisicamente soppressi: non c'&egrave; sviluppo normale quindi. Il suffragio universale e la democrazia coincidono sempre pi&ugrave;&raquo; (<a href='http://gramscisource.org/quaderno/1/nota/131' target='_blank' class='link-to-note'>Q 1, 131</a>, 119). Vince e si afferma storicamente &ndash; non solo dopo la Comune &ndash; la democrazia parlamentare; ma G. &ndash; anche all'altezza dei Q (il Q 13 &egrave; datato 1932-1934 e in esso ancora troviamo affermazioni molto nette) &ndash; mostra di non essere tornato indietro dal considerare la &ldquo;democrazia consiliare&rdquo; come una forma di democrazia superiore. In <a href='http://gramscisource.org/quaderno/13/nota/30' target='_blank' class='link-to-note'>Q 13, 30</a>, 1625 infatti egli critica il parlamentarismo sulla base della mancanza della precondizione di un'effettiva eguaglianza economico-sociale (&laquo;&egrave; strano che [il regime parlamentaristico, ndr] non sia criticato perch&eacute; la razionalit&agrave; storicistica del consenso numerico &egrave; sistematicamente falsificata dall'influsso della ricchezza&raquo;) e afferma che in un &laquo;sistema rappresentativo, anche non parlamentaristico, e non foggiato secondo i canoni della democrazia formale [...] il consenso non ha nel momento del voto una fase terminale, tutt'altro. Il consenso &egrave; supposto permanentemente attivo [...] Le elezioni avvenendo non su programmi generici e vaghi, ma di lavoro concreto immediato, chi consente si impegna a fare qualcosa di pi&ugrave; del comune cittadino legale, per realizzarli, a essere cio&egrave; una avanguardia di lavoro attivo e responsabile&raquo; (<a href='http://gramscisource.org/quaderno/13/nota/30' target='_blank' class='link-to-note'>ivi</a>, 1625-6). Palese &egrave; l'adesione gramsciana a questa tipologia di democrazia &ldquo;alternativa&rdquo; a quella democratico-parlamentare. La democrazia parlamentare che si era affermata negli ultimi decenni dell'Ottocento si era del resto dimostrata ben presto molto al di sotto delle sue stesse promesse, specie in Italia all'epoca della Sinistra storica e poi del giolittismo. Ma il giudizio critico gramsciano &egrave; pi&ugrave; generale: in una lettera alla cognata Tania del 18 maggio 1931 G. richiama en passant l'esperienza del &laquo;disastro della democrazia politica&raquo; fatta nei primi lustri del secolo XX da &laquo;noi occidentali&raquo; (LC 420). Che la &laquo;democrazia politica&raquo; sia un &laquo;disastro&raquo; &egrave; del resto ci&ograve; che pensa buona parte della cultura nella quale si era formato il giovane G. &ndash; l'elitismo di Mosca e Pareto in primo luogo, ma anche Croce, Prezzolini e tanti altri. Negli scritti del carcere G. mo stra di aver fatto tesoro delle critiche fondamentali dell'elitismo riguardo ai limiti della democrazia parlamentare, ma di non rinunciare alla ricerca di un diverso e pi&ugrave; soddisfacente rapporto tra governati e governanti, ovvero di una forma pi&ugrave; alta e pi&ugrave; piena di democrazia, poich&eacute; certo vi sono &laquo;forme &ldquo;democratiche&rdquo; pi&ugrave; sostanziali del corrente &ldquo;democratismo&rdquo; formale&raquo; (<a href='http://gramscisource.org/quaderno/6/nota/168' target='_blank' class='link-to-note'>Q 6, 168</a>, 820). La qual cosa ha una ricaduta ricca di implicazioni anche sul piano dell'organizzazione pedagogica: &laquo;la tendenza democratica, intrinsecamente, non pu&ograve; solo significare che un manovale diventi operaio qualificato, ma che ogni &ldquo;cittadino&rdquo; pu&ograve; diventare &ldquo;governante&rdquo; e che la societ&agrave; lo pone sia pure &ldquo;astrattamente&rdquo; nelle condizioni generali di poterlo diventare: la &ldquo;democrazia politica&rdquo; tende a far coincidere governanti e governati, assicurando a ogni governato l'apprendimento pi&ugrave; o meno gratuito della preparazione &ldquo;tecnica&rdquo; generale necessaria. Ma nella realt&agrave;, il tipo di scuola praticamente imperante, mostra che si tratta di un'illusione verbale&raquo; (<a href='http://gramscisource.org/quaderno/4/nota/55' target='_blank' class='link-to-note'>Q 4, 55</a>, 501-2). Il problema &egrave; proprio come far diventare concreto (e non solo sul piano scolastico) quell'&ldquo;astratto&rdquo; diritto all'autogoverno. La democrazia &egrave; divenuta il terreno specifico della lotta di classe in Occidente: &laquo;La struttura massiccia delle democrazie moderne, sia come organizzazioni statali che come complesso di associazioni nella vita civile costituiscono per l'arte politica come le &ldquo;trincee&rdquo; e le fortificazioni permanenti del fronte nella guerra di posizione: essi rendono solo &ldquo;parziale&rdquo; l'elemento del movimento che prima era &ldquo;tutta&rdquo; la guerra ecc.&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1567). &laquo;L'esercizio &ldquo;normale&rdquo; dell'egemonia nel terreno divenuto classico del regime parlamentare, &egrave; caratterizzato da una combinazione della forza e del consenso che si equilibrano&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 59). G. smonta la concezione della &laquo;sovranit&agrave; popolare [...] esercitata una volta ogni 3-4-5 anni, [poich&eacute;, ndr] basta avere il predominio ideologico (o meglio emotivo) in quel giorno determinato per avere una maggioranza che dominer&agrave; per 34-5 anni, anche se, passata l'emozione, la massa elettorale si stacca dalla sua espressione legale&raquo; (<a href='http://gramscisource.org/quaderno/7/nota/103' target='_blank' class='link-to-note'>Q 7, 103</a>, 929). Tale artificiale orientamento dell'opinione pubblica &egrave; conseguito &ndash; vede gi&agrave; allora il comunista sardo &ndash; tramite i mass media e i &ldquo;persuasori occulti&rdquo;, a quel tempo rappresentati dalla radio e dalla stampa popolare (<a href='http://gramscisource.org/quaderno/7/nota/103' target='_blank' class='link-to-note'>ibid.</a>). Nella nota intitolata Egemonia e democrazia G. scrive: &laquo;Tra i tanti significati di democrazia, quello pi&ugrave; realistico e concreto mi pare si possa trarre in connessione col concetto di egemonia. Nel sistema egemonico, esiste democrazia tra il gruppo dirigente e i gruppi diretti, nella misura in cui [lo sviluppo dell'economia e quindi] la legislazione [che esprime tale sviluppo] favorisce il passaggio [molecolare] dai gruppi diretti al gruppo dirigente&raquo; (<a href='http://gramscisource.org/quaderno/8/nota/191' target='_blank' class='link-to-note'>Q 8, 191</a>, 1056). Della democrazia viene quindi data una definizione di &ldquo;ricambio organico&rdquo; del gruppo dirigente, al pi&ugrave; di proficua attivit&agrave; di &ldquo;direzione&rdquo; dei gruppi sociali alleati. Non trova spazio alcuna definizione formalistico-procedurale, ma si conferma l'attenzione per i rapporti reali fra dirigenti e diretti. In definitiva si pu&ograve; affermare che G. resta diffidente verso la democrazia liberale e parlamentare. Il suo maggior apporto a una rivisitazione democratica dell'ideologia comunistica nei Q va ricercato in quelle definizioni del concetto di egemonia che mettono l'accento sulla ricerca del consenso e sul concetto di societ&agrave; regolata come futuro, possibile superamento della distinzione governati-governanti. Da qui e dalle riflessioni &ndash; non affidate a documenti scritti, per ovvie ragioni legate alla prigionia &ndash; sulla &laquo;Costituente&raquo; come fase politica &ldquo;democratica&rdquo; che avrebbe dovuto far seguito alla caduta del fascismo nasceranno gli ulteriori sviluppi del comunismo italiano che segneranno la specifica identit&agrave; del PCI soprattutto dopo la seconda guerra mondiale. Ma G., morto il 27 aprile 1937, non pot&eacute; dare il proprio contributo alla nuova fase che pure tanto nutrimento trasse dal suo pensiero.</p></body></html>