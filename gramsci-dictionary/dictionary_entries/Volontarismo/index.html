<html><head><title>Gramsci Dictionary: Volontarismo</title></head><body><h1>Volontarismo</h1><p> G. parla di volontarismo in senso a un tempo militare e socio-politico (rapporto tra dirigenti e diretti, tra intellettuali e masse popolari), con una connotazione prevalentemente negativa. Egli distingue &laquo;il volontarismo o garibaldinismo che teorizza se stesso come forma organica di attivit&agrave; storicopolitica e si esalta con frasi che non sono altro che una trasposizione del linguaggio del superuomo individuo a un insieme di &ldquo;superuomini&rdquo; (esaltazione delle minoranze attive come tali, ecc.)&raquo;. Questo tipo di volontarismo &egrave; simile alle avanguardie senza eserciti, agli arditi senza fanteria o artiglieria, alle &eacute;lite intellettuali senza massa. Altra cosa &laquo;&egrave; il volontarismo o garibaldinismo concepito come momento iniziale di un periodo organico da preparare e sviluppare, in cui la partecipazione della collettivit&agrave; organica, come blocco sociale, avvenga in modo completo&raquo;. In questo caso le avanguardie e gli arditi appaiono &laquo;come funzioni specializzate di organismi complessi e regolari&raquo; e gli intellettuali &laquo;si sentono legati organicamente a una massa nazionale-popolare&raquo; (<a href='http://gramscisource.org/quaderno/14/nota/18' target='_blank' class='link-to-note'>Q 14, 18</a>, 1675-6). La retorica di un'Italia esistente da tempo immemore &egrave; un esempio di volontarismo, nel quale un gruppo intellettuale &egrave; legato a gruppi sociali che si alimentano &laquo;con questo mito di fatalit&agrave; storica&raquo;, con questa &laquo;storia feticistica&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1980). G. indicava in Machiavelli la soluzione per questo tipo di volontarismo: &laquo;Nessuno ha pensato che appunto il problema posto dal Machiavelli col proclamare la necessit&agrave; di sostituire milizie nazionali ai mercenari avventizi e infidi, non &egrave; risolto finch&eacute; anche il &ldquo;volontarismo&rdquo; non sar&agrave; superato dal fatto &ldquo;popolare-nazionale&rdquo; di massa, poich&eacute; il volontarismo &egrave; soluzione intermedia, equivoca, altrettanto pericolosa che il mercenarismo&raquo; (<a href='http://gramscisource.org/quaderno/19/nota/5' target='_blank' class='link-to-note'>ibid.</a>). Pertanto &laquo;occorre distinguere e valutare diversamente le imprese e le organizzazioni di volontari, dalle imprese e dalle organizzazioni di blocchi sociali omogenei&raquo;, poich&eacute; &laquo;per volontari non si deve intendere l'&eacute;lite quando essa &egrave; espressione organica della massa sociale&raquo; (<a href='http://gramscisource.org/quaderno/13/nota/29' target='_blank' class='link-to-note'>Q 13, 29</a>, 1623).</p><h2>MARCOS DEL ROIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Arditi'>Arditi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volontari'>Volontari</a></body></html>