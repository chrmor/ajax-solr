<html><head><title>Gramsci Dictionary: Alti salari</title></head><body><p> G. scrive di alti salari prevalentemente riferendosi agli Stati Uniti, dove mediamente i salari erano pi&ugrave; alti di quelli europei, e normalmente limitati alla retribuzione di alcuni operai, non all'intera classe operaia. In Europa, i salari pi&ugrave; alti sarebbero serviti per creare un mercato interno (<a href='http://dl.gramsciproject.org/quaderno/1/nota/135' target='_blank' class='link-to-note'>Q 1, 135</a>, 124). Negli Stati Uniti, gli alti salari pagati nell'industria razionalizzata e taylorizzata di Henry Ford furono il modo per selezionare e monopolizzare gli operai che possedevano una &laquo;nuova e originale qualifica psico-tecnica&raquo; (<a href='http://dl.gramsciproject.org/quaderno/2/nota/138' target='_blank' class='link-to-note'>Q 2, 138</a>, 274) e psico-fisica (<a href='http://dl.gramsciproject.org/quaderno/7/nota/34' target='_blank' class='link-to-note'>Q 7, 34</a>, 883 e <a href='http://dl.gramsciproject.org/quaderno/22/nota/13' target='_blank' class='link-to-note'>Q 22, 13</a>, 2171-4). Il monopolio di tali operai assicurava al datore di lavoro un vantaggio nella produzione (<a href='http://dl.gramsciproject.org/quaderno/10b/nota/41%20VII' target='_blank' class='link-to-note'>Q 10 II, 41.VII</a>, 1312) e nella lotta per contrastare il calo tendenziale del saggio di profitto, ma la generalizzazione delle nuove tecniche, con conseguente diffusione del nuovo tipo di operaio, avrebbe abbassato di nuovo i salari (<a href='http://dl.gramsciproject.org/quaderno/22/nota/13' target='_blank' class='link-to-note'>Q 22, 13</a>, 2172). Non tutti gli operai &ndash; nota G. &ndash; preferivano gli alti salari: sebbene i ritmi e i metodi di lavoro fordisti offrissero sia una ricompensa per un lavoro logorante (<a href='http://dl.gramsciproject.org/quaderno/5/nota/41' target='_blank' class='link-to-note'>Q 5, 41</a>, 572), sia la possibilit&agrave; di un tenore di vita &laquo;adeguato ai nuovi modi di produzione&raquo;, essi non necessariamente fornivano i mezzi per &laquo;reintegrare&raquo; le forze muscolari e nervose consumate (<a href='http://dl.gramsciproject.org/quaderno/22/nota/13' target='_blank' class='link-to-note'>Q 22, 13</a>, 2172-4; v. anche <a href='http://dl.gramsciproject.org/quaderno/9/nota/72' target='_blank' class='link-to-note'>Q 9, 72</a>, 1143). Accanto alla forza (gli attacchi antisindacali, diffusissimi in quegli anni) e alla coazione, furono gli alti salari a rappresentare il momento della persuasione tipica dell'egemonia; G. osserva infatti che, sempre in quegli anni e negli Stati Uniti, l'egemonia nasceva direttamente dalla fabbrica e che per il suo esercizio occorreva solo una quantit&agrave; minimale di &laquo;intermediari professionali&raquo;, categoria che, in quel contesto, ancora scarseggiava (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146). A lungo termine, tuttavia, G. ipotizza che le caratteristiche del fordismo, se abbinate alla modifica delle condizioni sociali e dei costumi, avrebbero potuto generalizzarsi (<a href='http://dl.gramsciproject.org/quaderno/22/nota/13' target='_blank' class='link-to-note'>Q 22, 13</a>, 2172).</p></body></html>