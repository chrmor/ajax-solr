<html><head><title>Gramsci Dictionary: Biografia nazionale</title></head><body><h1>Biografia nazionale</h1><p> In <a href='http://gramscisource.org/quaderno/3/nota/159' target='_blank' class='link-to-note'>Q 3, 159</a> , 411 e poi nel Q 19, il &ldquo;quaderno speciale&rdquo; sul Risorgimento italiano, G. descrive e biasima la concezione della storia come &laquo;&ldquo;biografia&rdquo; nazionale&raquo;, secondo cui l'Italia viene considerata, a un tempo astrattamente e concretamente, come la &laquo;bella matrona delle oleografie popolari&raquo; (<a href='http://gramscisource.org/quaderno/19/nota/50' target='_blank' class='link-to-note'>Q 19, 50</a>, 2069), di cui gli italiani sarebbero &laquo;i &ldquo;figli&rdquo;&raquo;. Alla biografia della madre consegue e succede allora quella dei &laquo;&ldquo;figli buoni&rdquo;&raquo;, a cui sono contrapposti quelli &laquo;deviati&raquo;. Questo tipo di storia sarebbe nata con il sentimento nazionale, perch&eacute; avrebbe la funzione di rinsaldarlo nelle grandi masse e sarebbe pertanto adoperata come &laquo;uno strumento politico&raquo; (<a href='http://gramscisource.org/quaderno/19/nota/50' target='_blank' class='link-to-note'>ibid.</a>). Concepita e sorta per motivi propagandistici, si svilupperebbe a partire dal presupposto che &laquo;ci&ograve; che si desidera sia sempre esistito e non abbia potuto affermarsi per l'intervento di forze estranee o per l'addormentarsi delle virt&ugrave; intime&raquo; (<a href='http://gramscisource.org/quaderno/3/nota/159' target='_blank' class='link-to-note'>Q 3, 159</a>, 411). Secondo G., la storia vista come &laquo;&ldquo;biografia&rdquo; nazionale&raquo; sarebbe quindi doppiamente antistorica, dacch&eacute; sarebbe in contraddizione con la realt&agrave; e sminuirebbe in particolare le peculiarit&agrave; e l'&laquo;originalit&agrave;&raquo; del fenomeno del Risorgimento e lo sforzo compiuto dai suoi uomini per contrastare i nemici esterni, ma anche le &laquo;forze interne conservatrici che si opponevano all'unificazione&raquo; (<a href='http://gramscisource.org/quaderno/19/nota/50' target='_blank' class='link-to-note'>Q 19, 50</a>, 2070). In questo testo di seconda stesura G. illustra la diffusione &ldquo;pedagogica&rdquo; dell'immagine oleografica dell'Italia e della relativa forma storiografica attraverso un paragone con la situazione francese. Per spostare l'accento sugli uomini e mettere fine all'idea dello Stato come patrimonio e territorio, Napoleone si disse imperatore dei francesi e Luigi Filippo re dei francesi, con un appellativo di &laquo;carattere nazionale-popolare profondo&raquo; (<a href='http://gramscisource.org/quaderno/19/nota/50' target='_blank' class='link-to-note'>ibid.</a>); inoltre la rappresentazione simbolica della madrepatria francese, &laquo;&ldquo;Marianna&rdquo; [...] pu&ograve; essere canzonata anche dai pi&ugrave; accesi patriotti&raquo;. Scherzare sull'equivalente figura stilizzata dell'Italia invece &laquo;significherebbe senz'altro essere antipatriotti come lo furono i sanfedisti e i gesuiti prima e dopo il 1870&raquo; (<a href='http://gramscisource.org/quaderno/19/nota/50' target='_blank' class='link-to-note'>ibid.</a>).</p><h2>JOLE SILVIA IMBORNONE</h2></body></html>