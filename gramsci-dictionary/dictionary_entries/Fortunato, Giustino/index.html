<html><head><title>Gramsci Dictionary: Fortunato, Giustino</title></head><body><p> Ancorch&eacute; non interessato da una riflessione sistematica nel piano di lavoro dei Q (se non per un vago proposito annunciato in <a href='http://dl.gramsciproject.org/quaderno/14/nota/47' target='_blank' class='link-to-note'>Q 14, 47</a> circa l'opportunit&agrave; di raccogliere in uno stesso saggio alcune note sulla &laquo;quistione meridionale&raquo;), il nome di Giustino Fortunato compare costantemente associato a quello di Benedetto Croce, a costituire una coppia inscindibile di &laquo;leader&raquo;, &laquo;ispiratori&raquo;, &laquo;fermenti&raquo; (<a href='http://dl.gramsciproject.org/quaderno/10b/nota/59' target='_blank' class='link-to-note'>Q 10 II, 59</a>, 1353) &laquo;di un movimento culturale, che, in un modo o nell'altro, si contrapponeva al movimento culturale del Nord (idealismo contro positivismo, classicismo o classicit&agrave; contro futurismo)&raquo; (<a href='http://dl.gramsciproject.org/quaderno/19/nota/26' target='_blank' class='link-to-note'>Q 19, 26</a>, 2037-8) e che infine aveva permeato un intero &laquo;blocco&raquo; intellettuale &laquo;panitaliano&raquo; capace di assorbire ogni giovane movimento &laquo;di tendenze liberali e democratiche&raquo; che si proponesse &laquo;di svecchiare e sprovincializzare la vita e la cultura nazionale, in tutti i campi, nell'arte, nella letteratura, nella politica&raquo;: esempi del prestigio e del magistero di Croce e Fortunato, anche oltre i confini italiani, sarebbero stati &ldquo;La Voce&rdquo; di Prezzolini, &ldquo;l'Unit&agrave;&rdquo; di Salvemini, il &ldquo;Corriere della Sera&rdquo; di Albertini e lo stesso liberalismo piemontese, dalla &ldquo;Stampa&rdquo; al &laquo;giolittismo&raquo;, fino a raggiungere il &laquo;suo maximum&raquo;, ma anche l'occasione del suo auspicato superamento, nella &ldquo;Rivoluzione liberale&rdquo; di Gobetti (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2021-3, Testo C, del 1934, di <a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 46-8). Persino nel Sommario a inizio del Q 10, che riproduce lo schema della &ldquo;monografia&rdquo; da dedicare alla Filosofia di Benedetto Croce, la figura di Fortunato &egrave; richiamata accanto a quella dell'abruzzese in una posizione che lascia presumere che per G. i &ldquo;dioscuri&rdquo; del liberalismo meridionale svolgessero altrettante funzioni complementari, indispensabili alla creazione di un &ldquo;mito&rdquo; dell'unit&agrave; nazionale e borghese, esattamente come reciprocamente funzionali sono le due concezioni di &ldquo;partito&rdquo; liberale a cui sono distintamente riconducibili Fortunato e Croce &ndash; &laquo;il partito come risoluzione pratica di problemi particolari&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1207) e &laquo;il partito come tendenza generale ideologica, come forma culturale&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>ibid.</a>) &ndash; e che avrebbero dovuto essere trattate nella parte centrale del medesimo saggio. Il necessario retroterra precarcerario di questo nodo riflessivo &egrave; evidentemente in Alcuni temi della quistione meridionale, laddove G. mette a tema la difficolt&agrave; della penetrazione del comunismo nelle classi popolari del Sud, a differenza di quanto era avvenuto nelle grandi citt&agrave; industriali del Nord, in virt&ugrave; della particolare natura del ceto intellettuale meridionale. Chiarito che per &laquo;intellettuale&raquo; occorre intendere non solo il professionista delle lettere, ma l'intero corpo sociale estraneo alla produzione agricola o industriale e inserito negli apparati dell'amministrazione, della scuola, del clero e persino dell'esercito e del commercio, G. considera cruciale il ruolo svolto da questa classe come cuscino intermedio fra una &laquo;grande massa contadina amorfa e disgregata&raquo; e &laquo;i grandi proprietari terrieri&raquo;, in grado di presentarsi pressoch&eacute; simultaneamente come portatore di un'istanza popolare ed emancipatrice, agli occhi dei contadini, e come difensore dell'ordine costituito, nei riguardi del &laquo;grande proprietario&raquo; e del &laquo;governo&raquo; (CPC 150). Al vertice di questo &ldquo;sistema&rdquo; G. colloca, gi&agrave;, dunque, all'altezza della QM, Fortunato e Croce (e qui il nome del parlamentare lucano precede sempre quello del filosofo), la cui influenza sulle &laquo;iniziative culturali dovute agli intellettuali medi&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>ivi</a>, 155), non solo nel Mezzogiorno ma anche nell'Italia centrale e settentrionale, ne fa &laquo;le due pi&ugrave; grandi figure della reazione italiana&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>ivi</a>, 150) o, ancora, &laquo;i reazionari pi&ugrave; operosi della penisola&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>ivi</a>, 155). In linea con questo disegno, i Q attribuiscono allo strato degli intellettuali del Sud la respon sabilit&agrave; di aver ammortizzato, incanalato e infine spento la vivace reattivit&agrave; che la vasta provincia meridionale e contadina aveva manifestato in tutte le emergenze critiche del nostro paese, dagli eventi della Repubblica partenopea del 1799 all'inizio dei moti risorgimentali nel 1820-1821, dalla loro ripresa nel 1847-1848 ai moti agrari siciliani degli primi anni Novanta, che solo nel 1898 coinvolsero gli operai milanesi, fino all'occupazione delle terre meridionali nel 1919, che trov&ograve; una sua prosecuzione in quella delle fabbriche di Torino l'anno seguente. In tutti questi casi il paradigma per il quale &laquo;una citt&agrave; &ldquo;industriale&rdquo; &egrave; sempre pi&ugrave; progressiva della campagna&raquo; (col corollario che ne estende l'efficacia al &laquo;rapporto storico fra Nord e Sud&raquo;, da intendersi come &laquo;una grande citt&agrave; e una grande campagna&raquo;) sarebbe felicemente rovesciato da una storia di rivendicazioni democratiche avviate proprio nella &laquo;parte pi&ugrave; debole e periferica&raquo; del paese, se non avesse operato profondamente, &laquo;molecolarmente&raquo; si potrebbe dire, proprio quel ceto meridionale, intellettuale e intermedio che, premiato dall'amministrazione dello Stato con prebende di vario genere e con un ampio reclutamento su tutto il territorio nazionale, si &egrave; lasciato corrompere e incorporare nelle classi dirigenti, sottraendo al malcontento popolare la sua naturale sponda organizzativa, necessaria alla sua trasformazione dal caos &laquo;tumultuario&raquo; a un maturo movimento politico (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 34-6 e <a href='http://dl.gramsciproject.org/quaderno/19/nota/26' target='_blank' class='link-to-note'>Q 19, 26</a>, 2035-41). Sia pure con l'attenuazione stilistica del doppio avverbio &laquo;passivamente e indirettamente&raquo;, G. ritiene Croce e Fortunato non solo vittime del medesimo processo di omologazione intellettuale, ma pi&ugrave; precisamente teorici di quel doppio volto del liberalismo meridionale, di cui &egrave; plausibile che il filosofo rappresentasse l'interlocuzione borghese, incline alla speculazione estetica e all'astrazione delle forme storiografiche (<a href='http://dl.gramsciproject.org/quaderno/10b/nota/38' target='_blank' class='link-to-note'>Q 10 II, 38</a>, 1288), e Fortunato &ndash; non per caso ricordato come appassionato difensore dei &ldquo;lazzaroni&rdquo; napoletani dall'accusa di inoperosit&agrave;, attraverso la traduzione delle Lettere da Napoli di Volfango Goethe (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2142) &ndash; svelasse il controcampo pragmatico e populista e lo facesse da &ldquo;uomo di partito&rdquo; preoccupato di reagire all'immagine del Mezzogiorno come &ldquo;palla di piombo&rdquo; della modernizzazione e di realizzare un unanimismo moderato, non distante dalla nozione salveminiana di &ldquo;unit&agrave;&rdquo; e dall'&ldquo;ossessione&rdquo; unitaria di Crispi, collocando la &ldquo;quistione meridionale&rdquo; non come limite, ma come ipotesi intorno alla quale elaborare il modello del nuovo assetto borghese nazionale.</p></body></html>