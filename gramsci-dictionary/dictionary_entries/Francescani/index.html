<html><head><title>Gramsci Dictionary: Francescani</title></head><body><h1>Francescani</h1><p> G. si chiede se i francescani possano essere considerati espressione di un cattolicesimo integrale; viene inoltre preso in considerazione il rapporto con le scienze sperimentali, che G. evidenzia come valorizzate pi&ugrave; dai francescani neoscolastici dell'Universit&agrave; del Sacro Cuore che dai gesuiti (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1296-7). Il giudizio di G. sul francescanesimo va distinto da quello su Francesco d'Assisi, amato dal suo maestro di universit&agrave; Umberto Cosmo: sia nei Q che nelle LC viene sottolineato come gi&agrave; ai tempi della generazione successiva a Francesco lo spirito del fondatore fosse lontano e &laquo;Boccaccio &egrave; l&igrave; per mostrare come l'ordine fosse scaduto nella stima pubblica; tutti i frati del Boccaccio sono francescani&raquo; (LC 319, a Tania, 10 marzo 1930). Per quanto riguarda Ottocento e Novecento, il giansenismo anche francescano viene descritto come spina nel fianco del gesuitismo, in un'alleanza tra modernisti e integrali &laquo;contro i gesuiti e il loro strapotere&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2089). Forte &egrave; l'interesse gramsciano per il rapporto di tali correnti della Chiesa con le masse: da qui il paragone possibile tra l'Azione cattolica e i terziari francescani, che G. stesso accantona sottolineando che &laquo;la creazione dei terziari &egrave; un fatto molto interessante di origine e tendenza democratico-popolare, che illumina meglio il carattere del francescanesimo come ritorno tendenziale ai modi di vita e di credenza del cristianesimo primitivo, comunit&agrave; di fedeli e non del solo clero come esso era venuto sempre pi&ugrave; diventando&raquo; (<a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086). L'oscillante giudizio sul francescanesimo trova forse nel paragone con altri movimenti religiosi popolari del Medioevo la ragione di una valutazione complessivamente non positiva: &laquo;Nella storia delle eresie medioevali Francesco ha una sua posizione individuale ben distinta: egli non vuole lottare, cio&egrave; egli non pensa neppure a una qualsiasi lotta, a differenza degli altri innovatori (Valdo, ecc. [...])&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 749).</p><h2>LUDOVICO DE LUTIIS</h2></body></html>