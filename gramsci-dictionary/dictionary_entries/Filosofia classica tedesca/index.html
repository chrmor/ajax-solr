<html><head><title>Gramsci Dictionary: Filosofia classica tedesca</title></head><body><p> La denominazione &laquo;filosofia classica tedesca&raquo; a intendere il complesso movimento culminante nel sistema hegeliano giunge a G. dall'opera di Friedrich Engels Ludwig Feuerbach e il punto d'approdo della filosofia classica tedesca, in particolare dalla sua frase conclusiva: &laquo;Il movimento operaio tedesco &egrave; l'erede della filosofia classica tedesca&raquo; (Engels 1972, 78). Questo passaggio va letto, nel libro di Engels, come la rivendicazione di un gi&agrave; avviato passaggio di consegne nel ruolo di guida nella vita nazionale tedesca. &laquo;Con la rivoluzione del 1848 la Germania &ldquo;colta&rdquo; dette congedo alla teoria e si pose sul terreno dell'attivit&agrave; pratica&raquo; (ivi, 77); avvenne una trasformazione della Germania, da paese arretrato nella pratica, ma per ci&ograve; centro di un eccezionale dispiegamento della filosofia, a paese capace di competere con tutti gli altri &laquo;sul mercato mondiale&raquo;, ma che per ci&ograve;, &laquo;nella stessa misura in cui la speculazione usciva dalla stanza di lavoro del filosofo ed erigeva il proprio tempio nella Borsa dei valori, nella stessa misura andava perduto [...] quel grande senso teorico che aveva costituito la gloria della Germania nel periodo della sua pi&ugrave; profonda decadenza politica: il senso per l'indagine scientifica pura, indi pendentemente dal fatto se il risultato raggiunto fosse praticamente utilizzabile oppure no, fosse oppure non fosse contrario alle ordinanze di polizia&raquo; (ibid.). &laquo;Non &egrave; che nella classe operaia &ndash; conclude Engels &ndash; che si mantiene intatto il senso teorico tedesco&raquo;, aggiornato ovviamente sugli esiti della filosofia classica tedesca, che dopo Marx si &egrave; trasformata in scienza della storia e in particolare in &laquo;storia della evoluzione del lavoro&raquo; come chiave per &laquo;comprendere tutta la storia della societ&agrave;&raquo;. La classe operaia tedesca &egrave; per l'appunto il terreno di sviluppo di questo approccio alla scienza, che gli operai riscontrano essere &laquo;in accordo con [i propri] interessi e [le proprie] aspirazioni&raquo; (ivi, 78). In Engels dunque l'espressione indica una precisa correlazione tra l'esito del movimento &ldquo;filosofia classica tedesca&rdquo; e la trasformazione della societ&agrave; tedesca in un moderno Stato capitalistico. Quell'esito essendo la trasformazione della &ldquo;teoria&rdquo; da &ldquo;speculazione&rdquo; in &ldquo;scienza&rdquo; (della storia), il suo portatore reale non &egrave; pi&ugrave; la borghesia, che nella speculazione aveva &ldquo;immaginato&rdquo; il proprio futuro rivoluzionario, ma il movimento operaio, che ha interesse a sviluppare teoricamente e praticamente le contraddizioni di un moderno Stato capitalistico, affinch&eacute; esse culminino in un rovesciamento politico. In queste condizioni, la borghesia non ha pi&ugrave;, storicamente, il coraggio di avventurarsi in una ricerca scientifica aperta, dagli esiti non prevedibili; solo la classe operaia ha l'energia e la prospettiva storica per guardare senza preclusioni al futuro. Rispetto a questa premessa G., che aveva prima dell'arresto il libro di Engels in traduzione italiana (Engels 1972), opera una diversificazione e una serie di integrazioni, del resto inevitabili, dato il carattere circostanziato (in senso sia storico sia geografico) della tesi engelsiana. Il primo rinvio a essa &egrave; in <a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504 (novembre 1930), dove G. sviluppa una considerazione sul rapporto tra Germania e Italia: &laquo;Quale &ldquo;movimento&rdquo; storico reale testimonia la filosofia di Vico? [...] In ci&ograve; la differenza essenziale tra Vico e Hegel, tra dio e Napoleone-spirito del mondo, tra la pura speculazione astratta e la &ldquo;filosofia della storia&rdquo; che dovr&agrave; portare alla identificazione di filosofia e di storia, del fare e del pensare, del &ldquo;proletariato tedesco come solo erede della filosofia classica tedesca&rdquo;&raquo;. I fatti storici di cui fu partecipe la Germania, e sia pure in modo passivo, furono di portata europea e mondiale: &laquo;Pu&ograve; essere pensato Hegel senza la Rivoluzione Francese e le guerre di Napoleone, senza, cio&egrave;, le esperienze vitali e immediate di un periodo storico intensissimo in cui tutte le concezioni passate furono criticate dalla realt&agrave; in corso in modo perentorio? Cosa di simile potevano dare Vico e Spaventa? [...] Anche Spaventa, che partecip&ograve; a fatti storici di portata regionale e provinciale, in confronto a quelli dall'89 al 1815 che sconvolsero tutto il mondo civile d'allora e obbligarono a pensare &ldquo;mondialmente&rdquo;? Che misero in movimento la &ldquo;totalit&agrave;&rdquo; sociale, tutto il genere umano concepibile, tutto lo &ldquo;spirito&rdquo;?&raquo; (<a href='http://gramscisource.org/quaderno/4/nota/56' target='_blank' class='link-to-note'>ibid.</a>). Dunque G. sostiene che l'idea stessa dell'identificazione del fare e del pensare, la nozione di creativit&agrave; o &ldquo;attivit&agrave;&rdquo; dello spirito come fondamento della filosofia moderna, sono il prodotto immanente di una dinamica rivoluzionaria che ridefin&igrave; dalla radice tutti i rapporti gi&agrave; dominanti in Europa; che la filosofia classica tedesca fu insomma la traduzione in concetti della rivoluzione europea 1789-1815 e che la tesi engelsiana va vista come la conseguenza critica di questo movimento speculativo. Il tema non riguarda pi&ugrave; la sola storia tedesca, ma assume la rilevanza che spetta allo snodo di una dinamica internazionale. Il fatto nazionale tedesco &egrave; immediatamente convertito in relazione tra la Germania e tutti gli altri paesi, nell'individuazione di una specifica &ldquo;funzione teorica&rdquo; svolta dalla Germania nella storia del secolo XIX. Naturalmente, tutto questo in Engels non c'era; pertanto questi passaggi hanno bisogno di essere argomentati. In particolare, la raffigurazione della funzione tedesca come partecipazione teorica a trasformazioni politiche, e dunque il suo carattere &ldquo;passivo&rdquo;, pu&ograve; essere compreso correttamente solo alla luce delle nozioni di rivoluzione passiva e di traducibilit&agrave;, che quando G. scrive il testo citato non sono ancora state completamente sviluppate, ma di cui si trovano ampie tracce appunto nei principali passaggi sulla filosofia classica tedesca. Indice di questo legame &egrave; il fatto che la matrice della rilettura gramsciana, e quindi delle novit&agrave; rispetto all'originaria versione engelsiana, &egrave; nel paragone, che G. trova dapprima nella Sacra famiglia, tra politica francese e filosofia tedesca. In <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 51 egli nota: &laquo;Il linguaggio dei giacobini, la loro ideologia, rifletteva perfettamente i bisogni dell'epoca, secondo le tradizioni e la cultura francese (cfr. nella Sacra Famiglia l'analisi di Marx da cui risulta che la fraseologia giacobina corrispondeva perfettamente ai formulari della filosofia classica tedesca, alla quale oggi si riconosce maggiore concretezza e che ha dato origine allo storicismo moderno)&raquo;. La tesi &egrave; ribadita in <a href='http://gramscisource.org/quaderno/1/nota/151' target='_blank' class='link-to-note'>Q 1, 151</a>, 134, dove per&ograve; la prospettiva &egrave; rovesciata, si parte dal primato della politica sulla filosofia: &laquo;Altra quistione importante [...] &egrave; quella dell'ufficio che hanno creduto di avere gli intellettuali in questa fermentazione politica covata dalla Restaurazione. La filosofia classica tedesca &egrave; la filosofia di questa epoca ed &egrave; quella che vivifica i movimenti liberali nazionali del 48 fino al 70. A questo proposito vedere la riduzione che fa Marx della formula francese &ldquo;libert&eacute;, fraternit&eacute;, &eacute;galit&eacute;&rdquo; con i concetti filosofici tedeschi (Sacra famiglia). Questa riduzione mi pare teoricamente importantissima [...] Ci&ograve; che &egrave; &ldquo;politica&rdquo; per la classe produttiva diventa &ldquo;razionalit&agrave;&rdquo; per la classe intellettuale&raquo;. Questa oscillazione di giudizio &ndash; fermi restando i termini del paragone &ndash; &egrave; indicativa del fatto che ci muoviamo a ridosso delle due nozioni di rivoluzione passiva e di traducibilit&agrave;, e che solo chiarendo il rapporto tra le due sar&agrave; possibile raggiungere un equilibrio anche nel giudizio sull'idealismo tedesco. Quando G. scrive il passaggio citato del <a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504 ha gi&agrave; individuato quel punto di equilibrio, come appare gi&agrave; dal di poco precedente (ottobre 1930) <a href='http://gramscisource.org/quaderno/4/nota/42' target='_blank' class='link-to-note'>Q 4, 42</a>, 467-8. Qui, dopo aver ricordato il passaggio della Sacra famiglia sul rapporto Francia-Germania, G. ribadisce che quella affermazione &egrave; &laquo;molto importante per comprendere l'intimo valore del materialismo storico e per trovare la via di risoluzione di molte apparenti contraddizioni dello sviluppo storico e per rispondere ad alcune superficiali obbiezioni contro questa teoria della storiografia&raquo;. E poco oltre aggiunge: &laquo;Come due individui, prodotti dalla stessa fondamentale cultura, credono di sostenere cose differenti solo perch&eacute; adoperano una terminologia diversa, cos&igrave; nel campo internazionale due culture, espressioni di due civilt&agrave; fondamentalmente simili, credono di essere antagonistiche, diverse, una superiore all'altra, perch&eacute; adoperano diverse espressioni ideologiche, filosofiche, o perch&eacute; una ha carattere pi&ugrave; strettamente pratico, politico (Francia) mentre l'altra ha carattere pi&ugrave; filosofico, dottrinario, teorico. In realt&agrave;, per lo storico, esse sono intercambiabili, sono riducibili una all'altra, sono traducibili scambievolmente&raquo;. Alla luce della nozione di traducibilit&agrave;, tra politica e filosofia non vi &egrave; mai un rapporto univoco, ma sempre reciproco, ragione per la quale non si pu&ograve; assegnare a una o all'altra n&eacute; un ruolo originario, n&eacute; uno derivato, ma sempre comunque entrambi, in un'interazione originaria che &egrave; poi l'unit&agrave; di teoria e pratica da Marx teorizzata e da Engels, secondo G., condensata nella formula sulla filosofia classica tedesca. La funzione passiva svolta dalla filosofia classica tedesca non &egrave; dunque una fuga ideologica dalla politica, ma il modo di articolare, con linguaggio tedesco, uno stesso contenuto di trasformazione rivoluzionaria: l'ascesa della borghesia a classe dirigente in tutta l'Europa. La filosofia svolge insomma un ruolo politico, un ruolo che la politica in quanto tale, da sola, non riesce a svolgere (questa necessaria reciprocit&agrave; di funzioni &egrave; presente in tutta la riflessione di G. sul nesso Riforma-Rinascimento): essa condensa e rende coerente l'amplissimo materiale ideologico che forma il terreno nel quale &ndash; e in nome del quale &ndash; i diversi gruppi sociali si affrontano, e lo fa a partire, di volta in volta, dalla prospettiva di uno di questi gruppi, ma nella sua possibile relazione con tutti gli altri. La filosofia dunque svolge un'imprescindibile funzione egemonica, in quanto proietta gli interessi di un gruppo sociale verso una sfera di universalit&agrave;, in modo da assegnargli una funzione quasi &ldquo;naturale&rdquo; di guida dell'intera societ&agrave; (l'egemonia). Nella fattispecie, dinanzi ai rivolgimenti prodotti dal giacobinismo, la filosofia classica tedesca non ha riesumato nostalgicamente figure sociali al tramonto, ma ha costruito l'immagine moderna del &ldquo;borghese&rdquo; come equivalente tout court di &ldquo;uomo&rdquo;. Croce potr&agrave; infatti scrivere una storia etico-politica come teoria dell'inevitabile egemonia della borghesia come &laquo;classe non classe&raquo; e &laquo;ceto generale&raquo; (Croce 1967a, 282), che pertanto ha particolarmente &laquo;vivo il sentimento del bene pubblico&raquo; (<a href='http://gramscisource.org/quaderno/4/nota/42' target='_blank' class='link-to-note'>ivi</a>, 283). La critica di Marx ed Engels consiste, secondo G., non nel dichiarare tutto ci&ograve; speculazione, abbandonandola a favore della scienza della storia, ma &ndash; e qui l'insistenza di G. sul passo della Sacra famiglia acquista tutto il suo significato &ndash; nel riattivarne il significato politico, mostrando come l'universalit&agrave; di questi concetti fosse l'universalizzazione di precisi interessi di classe. Questa riattivazione &egrave; precisamente resa possibile dalla scoperta del principio dell'unit&agrave; della teoria e della pratica, che secondo G. &egrave; il nucleo generatore di tutta la filosofia di Marx. Questo principio, &egrave; ci&ograve; che G. sviluppa nei Q sotto il nome di traducibilit&agrave; dei linguaggi, ci&ograve; che sottolinea l'eguale centralit&agrave; dei due momenti, nella loro necessaria relazione, escludendo la caduta nella valorizzazione unilaterale di uno di essi. La tesi, pertanto, che &laquo;tutto &egrave; politica, anche la filosofia o le filosofie&raquo;, &egrave; la chiave per intendere &laquo;la tesi del proletariato tedesco erede della filosofia classica tedesca&raquo; (<a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 886); ma ci&ograve; non va inteso come abbandono della filosofia. Al contrario, presuppone averne colto tutta la funzione egemonica, come mostra G. nelle righe immediatamente precedenti: &laquo;Nella storia l'&ldquo;uguaglianza&rdquo; reale, cio&egrave; il grado di &ldquo;spiritualit&agrave;&rdquo; raggiunto dal processo storico della &ldquo;natura umana&rdquo;, si identifica nel sistema di associazioni &ldquo;private e pubbliche&rdquo;, esplicite ed implicite, che si annodano nello &ldquo;Stato&rdquo; e nel sistema mondiale politico: si tratta di &ldquo;uguaglianze&rdquo; sentite come tali fra i membri di una associazione e di &ldquo;diseguaglianze&rdquo; sentite tra le diverse associazioni, uguaglianze e disuguaglianze che valgono in quanto se ne abbia coscienza individualmente e come gruppo&raquo; (<a href='http://gramscisource.org/quaderno/7/nota/35' target='_blank' class='link-to-note'>ibid.</a>). Queste forme di eguaglianza e diseguaglianza sono infatti i rapporti reali di conoscenza presenti nelle ideologie, di cui le filosofie sono i centri di coordinamento. La tesi che &laquo;tutto &egrave; politica&raquo; si pu&ograve; pertanto convertire in quella secondo cui ogni conoscenza &egrave; una forma di azione, e viceversa ogni azione produce conoscenza in quanto modifica i rapporti ideologici. La costruzione di un'egemonia &egrave; pertanto il banco di prova di ogni filosofia ed &egrave; esattamente questo che ha fatto Lenin, teorizzando il concetto e costruendo il fatto dell'egemonia. &laquo;Si pu&ograve; affermare &ndash; conclude G. &ndash; che la teorizzazione e la realizzazione dell'egemonia fatta da Ilici &egrave; stata anche un grande avvenimento &ldquo;metafisico&rdquo;&raquo; (<a href='http://gramscisource.org/quaderno/7/nota/35' target='_blank' class='link-to-note'>ibid.</a>). E in un testo di poco precedente: &laquo;La fondazione di una classe dirigente (cio&egrave; di uno Stato) equivale alla creazione di una Weltanschauung. L'espressione che il proletariato tedesco &egrave; l'erede della filosofia classica tedesca: come deve essere intesa &ndash; non voleva indicare Marx l'ufficio storico della sua filosofia divenuta teoria di una classe che sarebbe diventata Stato? Per Ilici questo &egrave; realmente avvenuto in un territorio determinato. Ho accennato altrove all'importanza filosofica del concetto e del fatto di egemonia, dovuto a Ilici. L'egemonia realizzata significa la critica reale di una filosofia, la sua reale dialettica&raquo; (<a href='http://gramscisource.org/quaderno/7/nota/33' target='_blank' class='link-to-note'>Q 7, 33</a>, 881-2). La nozione di filosofia classica tedesca &egrave; a questa altezza (febbraio 1931) perfettamente delineata. In seguito G. vi torner&agrave; per ribadire l'unit&agrave; di lettura della tesi engelsiana (che in un significativo lapsus in <a href='http://gramscisource.org/quaderno/7/nota/33' target='_blank' class='link-to-note'>Q 7, 33</a> viene, come si &egrave; visto, attribuita a Marx) e della celebre XI Tesi su Feuerbach, in modo da sottrarre entrambe a un'interpretazione in chiave di mera pratica politica. Si veda in questo senso <a href='http://gramscisource.org/quaderno/10b/nota/2' target='_blank' class='link-to-note'>Q 10 II, 2</a>, 1241 e sopratutto <a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a> dove, dopo aver discusso il concetto crociano di &ldquo;religione&rdquo; come concezione del mondo con una conforme norma di condotta, G. critica l'interpretazione crociana della tesi XI come &laquo;gesto di ripudio di ogni sorta di filosofia&raquo; (<a href='http://gramscisource.org/quaderno/10b/nota/31' target='_blank' class='link-to-note'>ivi</a>, 1270), mostrando come, al contrario, quella nozione di &ldquo;religione&rdquo; fosse l&igrave; gi&agrave; presente: &laquo;Questa interpretazione delle Glosse al Feuerbach come rivendicazione di unit&agrave; tra teoria e pratica, e quindi come identificazione della filosofia con ci&ograve; che il Croce chiama ora religione [...] si pu&ograve; ancora giustificare con la famosa proposizione che &ldquo;il movimento operaio tedesco &egrave; l'erede della filosofia classica tedesca&rdquo;, la quale [...] significherebbe proprio che l'&ldquo;erede&rdquo; continua il predecessore, ma lo continua &ldquo;praticamente&rdquo; poich&eacute; ha dedotto una volont&agrave; attiva, trasformatrice del mondo, dalla mera contemplazione e in questa attivit&agrave; pratica &egrave; contenuta anche la &ldquo;conoscenza&rdquo; che solo anzi nell'attivit&agrave; pratica &egrave; &ldquo;reale conoscenza&rdquo; e non &ldquo;scolasticismo&rdquo;&raquo; (<a href='http://gramscisource.org/quaderno/10b/nota/31' target='_blank' class='link-to-note'>ivi</a>, 1270-1). Evidentemente, l'unit&agrave; di &ldquo;attivit&agrave; pratica&rdquo; e di &ldquo;conoscenza&rdquo; pu&ograve; essere realizzata solo da una filosofia, necessariamente di nuovo tipo: &laquo;Se ne deduce anche che il carattere della filosofia della praxis &egrave; specialmente quello di essere una concezione di massa, una cultura di massa e di massa che opera unitariamente, cio&egrave; che ha norme di condotta non solo universali in idea, ma &ldquo;generalizzate&rdquo; nella realt&agrave; sociale&raquo; (<a href='http://gramscisource.org/quaderno/10b/nota/31' target='_blank' class='link-to-note'>ivi</a>, 1271).</p></body></html>