<html><head><title>Gramsci Dictionary: Referendum</title></head><body><h1>Referendum</h1><p> Soltanto una volta incontriamo nei Q il lemma &laquo;referendum&raquo;, a conclusione di una nota dedicata a I costumi e le leggi. &Egrave; opinione diffusa, scrive G., che la legge sanzioni i costumi; ci&ograve; contraddice con &laquo;la storia reale dello sviluppo del diritto&raquo; (<a href='http://gramscisource.org/quaderno/6/nota/98' target='_blank' class='link-to-note'>Q 6, 98</a>, 773), che &egrave; essa stessa &laquo;lotta per la creazione di un nuovo costume&raquo; (<a href='http://gramscisource.org/quaderno/6/nota/98' target='_blank' class='link-to-note'>ibid.</a>). Si ritiene che il diritto sia espressione della societ&agrave; tutta; tuttavia, ribatte G., &laquo;il diritto non esprime tutta la societ&agrave; [...] ma la classe dirigente&raquo; (<a href='http://gramscisource.org/quaderno/6/nota/98' target='_blank' class='link-to-note'>ibid.</a>), la quale impone a tutta la societ&agrave; quelle regole di condotta che sono funzionali ai suoi interessi. Al fondo del concetto di diritto, secondo G., c'&egrave; la pretesa che tutti i cittadini accettino il conformismo &ldquo;segnato&rdquo; dal diritto stesso nella prospettiva di poter diventare &laquo;elementi della classe dirigente&raquo; (<a href='http://gramscisource.org/quaderno/6/nota/98' target='_blank' class='link-to-note'>ibid.</a>). In chiusura della nota G., accennando alle &laquo;correnti intellettuali&raquo; che postulano un &laquo;carattere educativo, creativo, formativo del diritto&raquo;, sia pure in quanto &laquo;residuo dello spontaneismo, del razionalismo astratto&raquo;, aggiunge: &laquo;Un altro problema si pone per queste correnti: quale deve essere l'organo legislativo &ldquo;in senso lato&rdquo;, cio&egrave; la necessit&agrave; di portare le discussioni legislative in tutti gli organismi di massa: una trasformazione organica del concetto di &ldquo;referendum&rdquo;, pur mantenendo al governo la funzione di ultima istanza legislativa&raquo; (<a href='http://gramscisource.org/quaderno/6/nota/98' target='_blank' class='link-to-note'>ivi</a>, 774).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Diritto'>Diritto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Legislativo-esecutivo'>Legislativo-esecutivo</a></body></html>