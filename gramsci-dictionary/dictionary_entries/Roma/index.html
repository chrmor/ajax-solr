<html><head><title>Gramsci Dictionary: Roma</title></head><body><p> La retorica fascista fondava sul mito della continuit&agrave; con l'antica Roma la legittimazione del nazionalismo e dell'imperialismo militaristico. G. si chiede se il moto politico che port&ograve; all'unificazione nazionale debba necessariamente sboccare in essi (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1986). Il mito di Roma era gi&agrave; stato elaborato nel Risorgimento da intellettuali che, come Mazzini o Manzoni, &laquo;si preoccupavano della continuit&agrave; della tradizione italiana dall'antica Roma in poi per costituire la nuova coscienza nazionale&raquo; (<a href='http://gramscisource.org/quaderno/3/nota/87' target='_blank' class='link-to-note'>Q 3, 87</a>, 368). G. indaga su pi&ugrave; aspetti della questione: a) in che misura la nazione italiana pu&ograve; dirsi erede dell'antica Roma: &egrave; &laquo;un pregiudizio rettorico (d'origine letteraria) che la nazione italiana sia sempre esistita da Roma antica ad oggi&raquo; (<a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2109); b) il nucleo duro dell'eredit&agrave; di Roma &egrave; nel cosmopolitismo; con Cesare e Augusto inizia il &laquo;processo di &ldquo;snazionalizzazione&rdquo; di Roma e della penisola e del suo diventare un &ldquo;terreno cosmopolitico&rdquo;&raquo; (<a href='http://gramscisource.org/quaderno/19/nota/1' target='_blank' class='link-to-note'>Q 19, 1</a>, 1960; v. anche <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1524); per questo, lo sbocco nazionalistico-imperialistico &egrave; anacronistico e antistorico, contrario a &laquo;tutte le tradizioni italiane, romane prima, cattoliche poi&raquo;, che &laquo;sono cosmopolitiche&raquo;. G. propone il superamento dialettico del vecchio cosmopolitismo in uno moderno &laquo;tale da assicurare le condizioni migliori di sviluppo all'uomo-lavoro italiano, in qualsiasi parte del mondo egli si trovi. Non il cittadino del mondo in quanto civis romanus o in quanto cattolico, ma in quanto produttore di civilt&agrave;&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1988); c) attento alla funzione dei miti storici per la formazione della coscienza popolare-nazionale (<a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>, 1808), G. distingue la posizione progressiva di Machiavelli, volta non a restaurare il passato, ma a fondare un nuovo ordine (<a href='http://gramscisource.org/quaderno/13/nota/3' target='_blank' class='link-to-note'>Q 13, 3</a>, 1563), da quella regressiva della tradizione letterario-retorica, che usa il mito della grandezza passata per coprire l'assenza di legami organici tra intellettuali e popolo e la fragilit&agrave; della costruzione nazionale (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1979-80).</p></body></html>