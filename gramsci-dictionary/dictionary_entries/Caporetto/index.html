<html><head><title>Gramsci Dictionary: Caporetto</title></head><body><p> La battaglia di Caporetto ebbe luogo tra la fine di ottobre e l'inizio di novembre del 1917, impegnando l'esercito italiano e quello austro-ungarico, e il risultato fu disastroso per le truppe italiane. Contro le spiegazioni meramente tecnico-militari, G. afferma che &laquo;la responsabilit&agrave; storica deve essere cercata nei rapporti generali di classe in cui soldati, ufficiali di complemento e stati maggiori occupano una posizione determinata, quindi nella struttura nazionale, di cui sola responsabile &egrave; la classe dirigente appunto perch&eacute; dirigente&raquo; (<a href='http://dl.gramsciproject.org/quaderno/6/nota/69' target='_blank' class='link-to-note'>Q 6, 69</a>, 736-7). G. affronta il tema della rotta di Caporetto come un esempio di mancanza di &laquo;grande politica&raquo; e amplia la valutazione per l'insieme delle relazioni tra Italia e Austria dal 1848 al 1918. Si trattava, nel 1848, di mobilitare una forza insurrezionale che fosse capace di cacciare gli austriaci e di impedirne il ritorno, stimolando la disgregazione dell'impero asburgico e il rafforzamento delle forze liberali. L'inerzia politica dei partiti nazionali rese possibile, al contrario, che l'Austria usasse i suoi reggimenti italiani nella repressione dell'impeto rivoluzionario. Alla fine si pu&ograve; dire che &laquo;la politica della destra piemontese ritard&ograve; l'unit&agrave; d'Italia di 20 anni&raquo; (<a href='http://dl.gramsciproject.org/quaderno/1/nota/114' target='_blank' class='link-to-note'>Q 1, 114</a>, 102). Scrive G. che &laquo;lo stesso errore fu commesso da Sonnino durante la guerra mondiale, anche contro il parere di Cadorna: Sonnino non voleva la distruzione dell'Impero absburgico e si rifiut&ograve; a ogni politica di nazionalit&agrave;; anche dopo Caporetto, questa politica fu fatta maltusianamente e non dette i rapidi risultati che avrebbe potuto dare&raquo; (<a href='http://dl.gramsciproject.org/quaderno/1/nota/114' target='_blank' class='link-to-note'>ibid.</a>). La politica italiana nella guerra, per G., avrebbe dovuto puntare sulla disgregazione dell'esercito austriaco sollevando la questione delle nazionalit&agrave;; ma le classi dirigenti italiane temevano di stimolare un movimento rivoluzionario e poi di restare vittime dello stesso. Si trattava ancora delle carenze nei rapporti tra dirigenti e diretti proprie della realt&agrave; italiana.</p></body></html>