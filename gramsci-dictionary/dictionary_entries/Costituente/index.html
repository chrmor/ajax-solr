<html><head><title>Gramsci Dictionary: Costituente</title></head><body><p> Dalle testimonianze dei compagni di prigionia sappiamo che G., verso la fine del 1930, sostenne la necessit&agrave; di una costituente democratico-repubblicana quale fase intermedia dal fascismo al socialismo, giudizio riproposto nel marzo 1937, tramite Sraffa, alla direzione del partito. Alla luce di ci&ograve; si chiariscono alcuni riferimenti ellittici dei Q alla &laquo;rivendicazione popolare della eleggibilit&agrave; di tutte le cariche, rivendicazione che &egrave; estremo liberalismo e nel tempo stesso sua dissoluzione (principio della Costituente in permanenza [...])&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>Q 6, 81</a>, 752), al &laquo;costituentismo che trapela da tutti i pori di quell'Italia &ldquo;qu'on ne voit pas&rdquo;&raquo; (<a href='http://dl.gramsciproject.org/quaderno/10b/nota/22' target='_blank' class='link-to-note'>Q 10 II, 22</a>, 1260), al &laquo;sostegno dato alle ideologie costituentiste&raquo; nella contrapposizione fra &laquo;la teoria della cos&igrave; detta rivoluzione permanente&raquo; e &laquo;il concetto di dittatura democratico-rivoluzionaria&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>Q 13, 18</a>, 1596): una costituente sul modello della Russia rivoluzionaria, sia pure con tutte le differenze tra Oriente e Occidente, appare un passaggio obbligato nella lunga &ldquo;guerra di posizione&rdquo; che prelude alla conquista dello Stato e, successivamente, alla sua estinzione. Del resto, la mancata convocazione durante il Risorgimento di un'&laquo;assemblea nazionale costituente&raquo;, sul modello francese dell'Ottantanove, da parte sia del &laquo;Partito d'Azione (per congenita incapacit&agrave;)&raquo; sia dei moderati affinch&eacute; &laquo;la monarchia piemontese, senza condizioni o limitazioni di origine popolare, si estendesse a tutta l'Italia&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 459), aveva condizionato la vita del regno, che anzi aveva visto progressivamente affermarsi una &laquo;tendenza &ldquo;costituentesca&rdquo; alla rovescia, che dando un'interpretazione restrittiva dello Statuto minaccia un colpo di Stato reazionario&raquo; (<a href='http://dl.gramsciproject.org/quaderno/8/nota/101' target='_blank' class='link-to-note'>Q 8, 101</a>, 1001), sfociata prima nel tentativo giolittiano di &laquo;una Costituente senza la Costituente, senza cio&egrave; l'agitazione politica popolare&raquo; (<a href='http://dl.gramsciproject.org/quaderno/8/nota/83' target='_blank' class='link-to-note'>Q 8, 83</a>, 989), in occasione delle elezioni a suffragio universale del 1919, che pure &laquo;ebbero per il popolo un carattere di Costituente&raquo; (<a href='http://dl.gramsciproject.org/quaderno/9/nota/103' target='_blank' class='link-to-note'>Q 9, 103</a>, 1167), e poi nel fascismo.</p></body></html>