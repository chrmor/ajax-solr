<html><head><title>Gramsci Dictionary: Arditi</title></head><body><p> In merito alla &laquo;quistione dell'arditismo&raquo;, G. evidenzia i limiti di un'eventuale applicazione del modello del rapporto tra esercito e arditi alla scienza politica. A eccezione della Francia, la composizione sociale del cui esercito viene analizzata in <a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 60, la funzione tecnica di arma speciale &egrave; stata svolta effettivamente dagli arditi in tutti gli eserciti della prima guerra mondiale, dove il &laquo;nuovo esercito di volontari&raquo; ha formato come &laquo;un velo tra il nemico e l'esercito di leva&raquo; (<a href='http://gramscisource.org/quaderno/1/nota/48' target='_blank' class='link-to-note'>ibid.</a>). La funzione politico-militare per&ograve; sarebbe stata attribuita agli arditi solo in &laquo;paesi politicamente non omogenei e indeboliti&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 122) e se non presupponeva un esercito totalmente inerte, la sua esistenza era comunque segno della passivit&agrave; e della &laquo;relativa demoralizzazione&raquo; (<a href='http://gramscisource.org/quaderno/1/nota/133' target='_blank' class='link-to-note'>ivi</a>, 120) della massa militare. Commentando in <a href='http://gramscisource.org/quaderno/9/nota/96' target='_blank' class='link-to-note'>Q 9, 96</a>, 1160 una dichiarazione di Italo Balbo, G. nota che, seppure volontariato e arditismo di guerra abbiano avuto pregi storici indiscutibili, essi rappresentano infatti solo &laquo;una soluzione di compromesso con la passivit&agrave; delle masse nazionali&raquo; (<a href='http://gramscisource.org/quaderno/19/nota/11' target='_blank' class='link-to-note'>Q 19, 11</a>, 1999), una soluzione di autorit&agrave;, che troverebbe la legittimazione &ldquo;formale&rdquo; del consenso nei migliori, laddove per&ograve; per &laquo;costruire storia duratura&raquo; servirebbero &laquo;le pi&ugrave; vaste e numerose energie nazionali-popolari&raquo; (<a href='http://gramscisource.org/quaderno/9/nota/96' target='_blank' class='link-to-note'>Q 9, 96</a>, 1160). L'arditismo moderno sarebbe proprio della guerra di posizione cos&igrave; come si &egrave; presentata nel 1914-1918, ma anche precedentemente la guerra di movimento (con la cavalleria e le armi celeri in generale) e quella di assedio o di posizione (nel servizio di pattuglie) contenevano elementi che potevano svolgere una funzione di arditi. Per&ograve;, secondo G., la guerra di movimento e di manovra sarebbe propria solo di alcune classi sociali e d'altra parte lo stesso arditismo avrebbe un'importanza tattica diversa a seconda della classe di appartenenza, visto che chi non ha ampie disponibilit&agrave; finanziarie e deve rispettare orari fissi sul lavoro non pu&ograve; permettersi &laquo;organizzazioni d'assalto permanenti e specializzate&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 121). Secondo G. non si dovrebbero quindi emulare i metodi di lotta delle classi dominanti: allorch&eacute; in un'organizzazione statale indebolita come un esercito infiacchito si formano organizzazioni armate private, sarebbe sciocco rispondere all'arditismo con l'arditismo. Secondo l'autore dei Q sarebbe stupido inoltre nell'arte politica fossilizzarsi sul modello militare: la politica dovrebbe invece &laquo;essere superiore alla parte militare&raquo;, dacch&eacute; d'altronde solo &laquo;la politica crea la possibilit&agrave; della manovra e del movimento&raquo; (<a href='http://gramscisource.org/quaderno/1/nota/133' target='_blank' class='link-to-note'>ibid.</a>). Con vari esempi tuttavia G. ammette che in alcune &laquo;forme di lotta miste, a carattere militare fondamentale e a carattere politico preponderante&raquo; (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 123), l'arditismo richiede &laquo;uno sviluppo tattico originale&raquo;, per il quale l'esperienza di guerra pu&ograve; costituire uno stimolo, ma non pu&ograve; essere tuttavia un modello. In una breve nota del Q 8 &egrave; illustrato nello specifico il parallelo tra la funzione svolta dagli arditi nei confronti dell'esercito e quella politica assunta dall'intellettuale (<a href='http://gramscisource.org/quaderno/8/nota/244' target='_blank' class='link-to-note'>Q 8, 244</a>, 1092): G. stigmatizza il &laquo;volontarismo&raquo; degli arditi che non hanno dietro fanteria e artiglieria, espressione del &laquo;linguaggio dell'eroismo retorico&raquo; (<a href='http://gramscisource.org/quaderno/14/nota/18' target='_blank' class='link-to-note'>Q 14, 18</a>, 1676), e quello degli intellettuali senza massa, mentre di contro ritiene auspicabile che gli intellettuali (di massa), le &laquo;&ldquo;avanguardie&rdquo;&raquo; e gli arditi lavorino per sviluppare i blocchi sociali omogenei che esprimono anzich&eacute; per &laquo;perpetuare il loro dominio zingaresco&raquo; (<a href='http://gramscisource.org/quaderno/8/nota/244' target='_blank' class='link-to-note'>Q 8, 244</a>, 1092). Nel Testo C, in cui le modifiche e le variazioni rispetto al Testo A sono consistenti, si distingue anche un volontarismo che &laquo;teorizza se stesso come forma organica di attivit&agrave; storico-politica&raquo; (<a href='http://gramscisource.org/quaderno/14/nota/18' target='_blank' class='link-to-note'>Q 14, 18</a>, 1675) e che adopera un linguaggio superomistico atto a esaltare le &laquo;minoranze attive come tali&raquo;, da quello che &egrave; concepito solo come &laquo;momento iniziale di un periodo organico da preparare e sviluppare, in cui la partecipazione della collettivit&agrave; organica, come blocco sociale, avvenga in modo completo&raquo; (<a href='http://gramscisource.org/quaderno/14/nota/18' target='_blank' class='link-to-note'>ibid.</a>). In <a href='http://gramscisource.org/quaderno/15/nota/15' target='_blank' class='link-to-note'>Q 15, 15</a>, 1772 il rapporto passivit&agrave;-volontariato porta la trattazione dell'arditismo nell'ambito delle riflessioni sulla rivoluzione passiva: il rapporto tra i soldati di leva e i volontari-arditi e quello tra ufficiali di carriera e ufficiali di complemento &egrave; paragonato nel Risorgimento a quello tra partiti politici tradizionali e movimenti democratici-demagogici di massa, la cui forza &laquo;&ldquo;estemporanea&rdquo;&raquo; ottenne nell'immediato, &laquo;con capi di fortuna&raquo; (<a href='http://gramscisource.org/quaderno/15/nota/15' target='_blank' class='link-to-note'>ivi</a>, 1773), risultati maggiori, che furono per&ograve; successivamente incamerati dai moderati.</p></body></html>