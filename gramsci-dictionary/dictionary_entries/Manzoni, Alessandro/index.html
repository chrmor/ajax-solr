<html><head><title>Gramsci Dictionary: Manzoni, Alessandro</title></head><body><h1>Manzoni, Alessandro</h1><p> In una prima serie di occorrenze viene delineata la fisionomia intellettuale e ideologico-politica di Manzoni. In <a href='http://gramscisource.org/quaderno/6/nota/56' target='_blank' class='link-to-note'>Q 6, 56</a>, 726, parlando del cattolico reazionario Filippo Crispolti, si afferma che Manzoni al contrario &laquo;era un liberale e un democratico del cattolicesimo (sebbene di tipo aristocratico)&raquo;, in ogni caso assolutamente estraneo a tentazioni reazionarie-temporalistiche. In <a href='http://gramscisource.org/quaderno/8/nota/3' target='_blank' class='link-to-note'>Q 8, 3</a>, 937-8, invece, abbozzando una &laquo;ricerca &ldquo;molecolare&rdquo;&raquo; volta a &laquo;cogliere il processo di formazione intellettuale della borghesia&raquo; italiana nel periodo 1750-1850, G. individua in Foscolo e in Manzoni due &ldquo;tipi&rdquo; paradigmatici: se Foscolo &egrave; portatore di una concezione essenzialmente &laquo;retorica&raquo;, al contrario nella posizione culturale del lombardo &laquo;troviamo spunti nuovi, pi&ugrave; strettamente borghesi (tecnicamente borghesi)&raquo;, soprattutto nei passi in cui egli &laquo;esalta il commercio e deprime la poesia (la retorica)&raquo;, ovvero mostra di preferire un laborioso, &ldquo;borghese&rdquo; attivismo economico rispetto alla &laquo;tradizionale megalomania&raquo; degli intellettuali, che disprezzano tutto quanto non sia riducibile all'ambito ristretto del loro specialismo. In <a href='http://gramscisource.org/quaderno/11/nota/63' target='_blank' class='link-to-note'>Q 11, 63</a>, 1490, infine, si ricorda che in materia filosofica il giovane Manzoni, influenzato da Cabanis, ader&igrave; al sensismo (ossia al &laquo;materialismo francese del XVIII secolo&raquo;): una concezione che, essendo in fondo compatibile con la fede religiosa, egli non abbandon&ograve; neanche al tempo della sua &ldquo;conversione&rdquo;, per poi accantonarla soltanto in seguito, nel momento in cui venne in contatto con la filosofia di Rosmini. Ma nei Q il nome di Manzoni &egrave; inscindibilmente legato al problema, cruciale, della mancanza di un carattere nazionale-popolare nella tradizione letteraria italiana. Gi&agrave; in <a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688 si parla di una continuit&agrave; culturale-nazionale negativa che, da Manzoni a Verga, &egrave; contrassegnata dalla visibile assenza, anche in chi scrive della vita del popolo, di quel provvido &laquo;&ldquo;contatto&rdquo; sentimentale e ideologico&raquo; con le moltitudini nazionali (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1122). L'accostamento fra Verga e Manzoni, nel segno di una comune esemplarit&agrave;, viene riproposto in <a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943, dove lo stesso concetto &egrave; esposto in modo pi&ugrave; articolato: per uno scrittore, determinante non &egrave; la semplice scelta di raffigurare un certo &ldquo;ambiente sociale&rdquo;, bens&igrave; l'&laquo;atteggiamento&raquo; che verso di esso si dimostra; ebbene, nei Promessi sposi, nonostante l'ampio protagonismo narrativo che viene concesso a personaggi popolari, domina il &laquo;paternalismo cattolico&raquo;: &laquo;una ironia sottintesa, indizio di assenza di profondo istintivo amore verso quei personaggi, &egrave; un atteggiamento dettato da un esteriore sentimento di astratto dovere dettato dalla morale cattolica, corretto appunto e vivificato dall'ironia diffusa&raquo; &ndash; il corsivo &egrave; gramsciano. Cattolicesimo, paternalismo, ironia: sono queste le coordinate essenziali dell'atteggiamento ideologico-letterario manzoniano verso gli &ldquo;umili&rdquo;. In <a href='http://gramscisource.org/quaderno/14/nota/45' target='_blank' class='link-to-note'>Q 14, 45</a>, 1703 si afferma che se nei Promessi sposi gli umili sono spesso presentati &laquo;come &ldquo;macchiette&rdquo; popolari, con bonariet&agrave; ironica&raquo;, ci&ograve; non deve sorprendere, poich&eacute; &egrave; pienamente in linea con la concezione cattolica tradizionale, abbracciata dallo scrittore: &laquo;il Manzoni &egrave; troppo cattolico per pensare che la voce del popolo sia voce di Dio: tra il popolo e Dio c'&egrave; la chiesa, e Dio non s'incarna nel popolo, ma nella chiesa&raquo;. Si tratta, del resto, di una posizione ideologica che, ben avvertita dai lettori di estrazione popolare, ha decisamente influenzato la stessa ricezione dell'opera: &laquo;Certo questo atteggiamento del Manzoni &egrave; sentito dal popolo e perci&ograve; i Promessi Sposi non sono mai stati popolari: sentimentalmente il popolo sentiva il Manzoni lontano da s&eacute; e il suo libro come un libro di devozione non come un'epopea popolare&raquo; (<a href='http://gramscisource.org/quaderno/14/nota/45' target='_blank' class='link-to-note'>ibid.</a>). Fondamentale &egrave; poi il passo in cui, prendendo le mosse da un articolo di Adolfo Faggi, viene istituito un illuminante &laquo;confronto tra la concezione del mondo del Tolstoi e quella del Manzoni&raquo; (si tratta del Testo C <a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2244-6). La concezione estetica propria dello scrittore russo, tutta modellata intorno a istanze eminentemente religiose (per cui l'arte avrebbe l'&laquo;iscopo di chiarire agli uomini i loro rapporti con Dio&raquo;: <a href='http://gramscisource.org/quaderno/23/nota/51' target='_blank' class='link-to-note'>ivi</a>, 2244, si riflette coerentemente nella sua narrativa, in primis per quanto concerne la caratterizzazione sociale dei suoi personaggi: &laquo;nel Tolstoi &egrave; caratteristico appunto che la saggezza ingenua ed istintiva del popolo, enunciata anche con una parola casuale, faccia la luce e determini una crisi nell'uomo colto. Ci&ograve; appunto &egrave; il tratto pi&ugrave; rilevante della religione del Tolstoi che intende l'Evangelo &ldquo;democraticamente&rdquo;, cio&egrave; secondo il suo spirito originario e originale&raquo; (<a href='http://gramscisource.org/quaderno/23/nota/51' target='_blank' class='link-to-note'>ivi</a>, 2245). Al contrario il paternalismo &ldquo;aristocratico&rdquo; manzoniano, assolutamente non riconducibile a una prospettiva nazionale-popolare, tradisce un tenace classismo di fondo, nel momento in cui prevede che siano uomini come fra' Cristoforo o Borromeo, &ldquo;spiriti superiori&rdquo; (e soprattutto regolarmente appartenenti alle classi alte), a guidare i personaggi popolari verso eventuali forme di riscatto, illuminandone la coscienza travagliata ovvero aiutandoli materialmente. Il fatto &egrave; che il suddetto &laquo;distacco sentimentale&raquo; (<a href='http://gramscisource.org/quaderno/15/nota/45' target='_blank' class='link-to-note'>Q 15, 45</a>, 1703) fa s&igrave; che &laquo;nei Promessi Sposi non c'&egrave; popolano che non sia &ldquo;preso in giro&rdquo; e canzonato: da don Abbondio a fra Galdino, al sarto, a Gervasio, ad Agnese, a Perpetua, a Renzo, alla stessa Lucia: essi sono rappresentati come gente meschina, angusta, senza vita interiore&raquo;, la quale invece &egrave; appannaggio dei soli &ldquo;signori&rdquo;, da Borromeo all'Innominato allo stesso don Rodrigo (<a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2245). In un'altra serie di occorrenze, invece, la figura di Manzoni viene inquadrata all'interno di un contesto problematico pi&ugrave; specifico, quello relativo al quesito &laquo;se sia esistito un romanticismo italiano&raquo; (<a href='http://gramscisource.org/quaderno/14/nota/14' target='_blank' class='link-to-note'>Q 14, 14</a>, 1669). In tale direzione, il passo decisivo &egrave; <a href='http://gramscisource.org/quaderno/14/nota/72' target='_blank' class='link-to-note'>Q 14, 72</a>, 1739-40: intanto vi si premette che il termine &ldquo;romanticismo&rdquo; sar&agrave; da intendersi non come circoscritta scuola o corrente letteraria, bens&igrave; nel significato pi&ugrave; ampio di istanza democratica a &laquo;uno speciale rapporto o legame tra gli intellettuali e il popolo, la nazione&raquo;, visto che storicamente il romanticismo &egrave; stato l'&laquo;aspetto sentimentale-letterario&raquo; che accompagn&ograve; &laquo;tutto quel movimento europeo che prese nome dalla Rivoluzione francese&raquo;. Ma, tornando al caso italiano, la diagnosi di G. non lascia adito a dubbi: &laquo;Ebbene, in questo preciso senso, il romanticismo non &egrave; esistito in Italia&raquo; (<a href='http://gramscisource.org/quaderno/14/nota/72' target='_blank' class='link-to-note'>ivi</a>, 1740). Particolarmente significativo, a tal proposito, &egrave; il rapporto di Manzoni con il francese Thierry, rappresentante, secondo G., di una storiografia politica tanto vivace da potersi considerare &laquo;uno degli aspetti pi&ugrave; importanti di questo aspetto del romanticismo di cui si vuole parlare&raquo;, in quanto interessata al problema della tradizione e della coscienza nazionale (<a href='http://gramscisource.org/quaderno/14/nota/72' target='_blank' class='link-to-note'>ibid.</a>). Come si precisa in <a href='http://gramscisource.org/quaderno/14/nota/39' target='_blank' class='link-to-note'>Q 14, 39</a>, 1696, Manzoni in una prima fase, mosso dai suoi interessi storiografici (e, insieme, dall'urgente ricerca di forme letterarie in grado di dare voce alle classi subalterne, quelle che &ldquo;non hanno storia&rdquo;), si era interessato (e aveva, per un certo tempo, anche aderito) alla teoria di Thierry, secondo la quale il moderno conflitto fra classi sociali contrapposte storicamente risalirebbe, in ciascuna nazione, a un antico contrasto &ldquo;razziale&rdquo; fra conquistatori e conquistati &ndash; ad esempio, in Francia, tra franco-germanici invasori e popolazioni autoctone gallo-romane (per tale rapporto Manzoni-Thierry v. anche <a href='http://gramscisource.org/quaderno/7/nota/50' target='_blank' class='link-to-note'>Q 7, 50</a>, 895, in cui parrebbe che G. faccia risalire a tale teoria storiografica la stessa coppia manzoniana longobardi-italici, ovvero oppressori-oppressi). In ogni caso, questa feconda prospettiva, genuinamente &ldquo;romantica&rdquo; (nel senso suddetto), fu in seguito decisamente tralasciata dal milanese. Per quanto riguarda invece l'apporto di Manzoni alla &laquo;&ldquo;quistione della lingua&rdquo;&raquo;, &egrave; da vedere <a href='http://gramscisource.org/quaderno/23/nota/40' target='_blank' class='link-to-note'>Q 23, 40</a>, 2236-7: davanti al problema della mancanza in Italia di &laquo;una lingua &ldquo;viva&rdquo; unitaria, cio&egrave; diffusa ugualmente in tutti gli strati sociali e gruppi regionali del paese&raquo;, Manzoni attraverso i suoi saggi di teoria linguistica, ma poi soprattutto attraverso le relazioni ministeriali scritte in vecchiaia, aveva proposto di ritornare all'antica &laquo;egemonia fiorentina&raquo;, che gli sembrava la pi&ugrave; ricca di elementi &ldquo;universali&rdquo;, restaurandola di fatto con &laquo;mezzi statali&raquo; ovvero tramite iniziative dall'alto (progetti e norme scolastiche), in questo contrastato vigorosamente da Ascoli, il quale, &laquo;pi&ugrave; storicista, non crede alle egemonie [culturali] per decreto, non sorrette cio&egrave; da una funzione nazionale pi&ugrave; profonda e necessaria&raquo; (<a href='http://gramscisource.org/quaderno/23/nota/40' target='_blank' class='link-to-note'>ivi</a>, 2237).</p><h2>DOMENICO MEZZINA</h2></body></html>