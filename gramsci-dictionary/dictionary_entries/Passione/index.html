<html><head><title>Gramsci Dictionary: Passione</title></head><body><h1>Passione</h1><p> Per G. il &laquo;sentimento-passione&raquo; &egrave; il &laquo;nesso&raquo; che rende &laquo;organico&raquo; e &laquo;vivente&raquo; il rapporto tra governanti e governati: &laquo;non si fa politica-storia senza questa passione, cio&egrave; senza questa connessione sentimentale tra intellettuali e popolo-nazione&raquo;, senza che gli intellettuali siano appassionati, sentano le passioni popolari, e dunque, sappiano comprenderle e spiegarle storicamente, &laquo;collegandole dialetticamente alle leggi della storia&raquo; (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1505). G. si interroga sul nesso tra la passione, necessaria per &laquo;indurre all'azione &ldquo;a tutti i costi&rdquo;&raquo; (<a href='http://gramscisource.org/quaderno/11/nota/52' target='_blank' class='link-to-note'>Q 11, 52</a>, 1480), e la formazione della volont&agrave; collettiva e politica, che &laquo;deve avere qualche altra molla oltre la passione, una molla di carattere anch'essa permanente, ordinata, disciplinata&raquo; (<a href='http://gramscisource.org/quaderno/10b/nota/41%20V' target='_blank' class='link-to-note'>Q 10 II, 41.V</a>, 1309). Egli sviluppa dunque una &laquo;critica della concezione crociana del momento politico come momento della &ldquo;passione&rdquo;&raquo; proprio in quanto tale concezione non riesce a spiegare l'esistenza di una &laquo;&ldquo;passione&rdquo; permanente e sistematica&raquo; e, dunque, &ldquo;nega&rdquo; i &laquo;&ldquo;partiti politici&rdquo;&raquo;, &laquo;manifestazione concreta&raquo; e &laquo;prova della contraddizione intima del concetto &ldquo;politica-passione&rdquo;&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1223). All'idea crociana di scienza politica, una &laquo;intellettualistica e illuministica Medicina delle passioni&raquo; (<a href='http://gramscisource.org/quaderno/10b/nota/41%20V' target='_blank' class='link-to-note'>Q 10 II, 41.V</a>, 1308), G. contrappone un &ldquo;mito&rdquo;: il Principe, un libro non di &laquo;&ldquo;scienza&rdquo;, accademicamente inteso, ma di &ldquo;passione politica immediata&rdquo;, un &ldquo;manifesto&rdquo; di partito, che si fonda su una concezione &ldquo;scientifica&rdquo; dell'arte politica&raquo; (<a href='http://gramscisource.org/quaderno/17/nota/27' target='_blank' class='link-to-note'>Q 17, 27</a>, 1928). Ed &egrave; alla luce di una riformulata unit&agrave;-distinzione fra politica ed economia che G., diversamente da Croce, definisce la &laquo;&ldquo;passione politica&rdquo;&raquo; come &laquo;impulso immediato all'azione che nasce sul terreno &ldquo;permanente e organico&rdquo; della vita economica, ma lo supera&raquo; (<a href='http://gramscisource.org/quaderno/8/nota/132' target='_blank' class='link-to-note'>Q 8, 132</a>, 1022). G. polemizza con Croce anche sul nesso tra passione immediata e origine pratica dell'errore, sostenendo la necessit&agrave; di intendere l'errore-passione nei suoi diversi gradi (dall'errore immediato a quello filosofico, di vasti gruppi) in senso storico e dialettico (<a href='http://gramscisource.org/quaderno/13/nota/10' target='_blank' class='link-to-note'>Q 13, 10</a>, 1569-70).</p><h2>ELEONORA FORENZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Errore'>Errore</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mito'>Mito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Politica'>Politica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Popolo-nazione'>Popolo-nazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sorel, Georges'>Sorel, Georges</a></body></html>