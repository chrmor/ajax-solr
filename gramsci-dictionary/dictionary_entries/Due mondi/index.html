<html><head><title>Gramsci Dictionary: Due mondi</title></head><body><p> L'espressione ricorre nei Q con accezioni ora di tipo geografico, ora storico-culturale. In <a href='http://gramscisource.org/quaderno/3/nota/68' target='_blank' class='link-to-note'>Q 3, 68</a> G. allude al confronto tra l'Europa e l'America, facilmente minato da luoghi comuni quali quelli contenuti in Fra i due mondi (pubblicato da Treves nel 1913) di Guglielmo Ferrero, definito nel pi&ugrave; sarcastico Testo C &laquo;la bibbia di una serie di banalit&agrave; delle pi&ugrave; trite e volgari&raquo; (<a href='http://gramscisource.org/quaderno/22/nota/16' target='_blank' class='link-to-note'>Q 22, 16</a>, 2180). &laquo;Repertorio delle banalit&agrave; pi&ugrave; marchiane&raquo; sull'americanismo &egrave; poi secondo G. un articolo del 1&deg; aprile 1928 di &Eacute;tienne Fournol (L'America nella letteratura francese del 1927, pubblicato sulla &ldquo;Nuova Antologia&rdquo;), che fa riferimento, tra gli altri, a due libri a disposizione dall'autore durante la detenzione a Turi, Qui sera le MaiÌ‚tre, Europe ou Am&eacute;rique? di Lucien Romier (del 1927), gi&agrave; citato nell'analisi della &laquo;razionalizzazione della popolazione&raquo; in America e dei diversi elementi sociali della &laquo;&ldquo;tradizione&rdquo; europea&raquo; in <a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, e Les &eacute;tats-Unis d'aujourd'hui di Andr&eacute; Siegfried (uscito nel 1928), indicato come contraddittorio sostenitore del menzognero clich&eacute; europeo propagandistico di un collettivismo americano &laquo;voluto dalle classi elette&raquo; (<a href='http://gramscisource.org/quaderno/22/nota/16' target='_blank' class='link-to-note'>Q 22, 16</a>, 2181) che avrebbe messo fine alla lotta di classe. In <a href='http://gramscisource.org/quaderno/3/nota/76' target='_blank' class='link-to-note'>Q 3, 76</a> i due mondi su cui G. si concentra sono invece quello del latino e del neolatino: per il mediolatinista Filippo Ermini tra le due fasi della storia della lingua non si sarebbe interrotta l'influenza della tradizione classica. Tale continuit&agrave; per G. non pu&ograve; indicare invece un comune carattere &laquo;popolare-nazionale&raquo; delle due lingue: il latino letterario si sarebbe cristallizzato nel mediolatino dei dotti, che aveva come destinatari esclusivi gli intellettuali della &laquo;Cosmopoli medioevale&raquo; (<a href='http://gramscisource.org/quaderno/3/nota/76' target='_blank' class='link-to-note'>ivi</a>, 353) cattolica, per poi dare vita all'italiano, rivelatosi nuovamente lingua scritta di una casta. Uno spartiacque tra &laquo;due mondi della storia&raquo; per G. sarebbe rappresentato poi dall'affermazione del metodo sperimentale nella scienza, che avrebbe fondato le basi del pensiero moderno, &laquo;il cui coronamento &egrave; nella filosofia della praxis&raquo;, come recita il Testo C in <a href='http://gramscisource.org/quaderno/11/nota/34' target='_blank' class='link-to-note'>Q 11, 34</a>, 1449. G. spiega che il pensare dello scienziato-sperimentatore &egrave; &laquo;continuamente controllato dalla pratica e viceversa, finch&eacute; si forma l'unit&agrave; perfetta di teoria e pratica&raquo; (<a href='http://gramscisource.org/quaderno/11/nota/34' target='_blank' class='link-to-note'>ibid.</a>). Nelle LC invece G. discute con la cognata Tania di una presunta estraneit&agrave; degli ebrei nella societ&agrave; occidentale, che farebbe pensare a due mondi distinti. La discussione prende spunto dalle considerazioni di Tania a seguito della visione della pellicola Due Mondi, diretta dal regista tedesco Ewald Andr&eacute; Dupont nel 1930 (LC 464, 13 settembre 1931): la locuzione torner&agrave;, con le iniziali maiuscole, anche quando (LC 531, a Tania, 8 febbraio 1932), citando una lettera di Piero Sraffa riportata da Tania, G. ironizzer&agrave; sul sapore garibaldino e &laquo;romantico ottocentesco&raquo; del termine. Egli tender&agrave; a dimostrare l'assenza di un antisemitismo diffuso al livello popolare in Italia e sottolineer&agrave; come l'ideologia che presuppone &laquo;&ldquo;due mondi&rdquo; impenetrabili&raquo; (LC 475, a Tania, 5 ottobre 1931) contribuisca a preparare il terreno a episodi violenti, come i pogrom fomentati dai Centoneri nella Russia di inizio secolo. G. d'altronde discute a monte la stessa possibilit&agrave; di circoscrivere due realt&agrave; distinte, dinnanzi alla potenziale infinit&agrave; dei mondi individuabili e soprattutto al &laquo;processo storico generale che tende a unificare continuamente tutto il genere umano&raquo; (<a href='http://gramscisource.org/quaderno/11/nota/34' target='_blank' class='link-to-note'>ibid.</a>). L'articolato dibattito epistolare porta G. soprattutto a condannare i luoghi comuni che gravano su questi presunti &laquo;due mondi&raquo; come su tutte le nazionalit&agrave; e le razze e postulano l'esistenza di &laquo;un uomo &ldquo;in generale&rdquo; che non credo si trovi in nessun museo antropologico o sociologico&raquo; (LC 479, a Tania, 12 ottobre 1931). L'appartenenza a una nazione &egrave; ritenuta da G. il dato di fondo pi&ugrave; rilevante: &laquo;un ebreo italiano [...] si differenzia molto di pi&ugrave; da un ebreo polacco o galiziano della stessa classe&raquo; (LC 472, a Tatiana, 28 settembre 1931), piuttosto che da un italiano non ebreo della stessa classe. G., d'altronde, bench&eacute; di padre di origine albanese (come rivela il suo cognome), di nonna di ascendenza italo-spagnola e di madre sarda, afferma che nel suo periodo torinese non si era &laquo;mai accorto di essere dilaniato tra due mondi&raquo; (LC 480-1), a Tania, 12 ottobre 1931); negando di appartenere a una &laquo;razza&raquo; specifica, egli conclude: &laquo;la mia cultura &egrave; italiana fondamentalmente e questo &egrave; il mio mondo&raquo;.</p></body></html>