<html><head><title>Gramsci Dictionary: Letteratura popolare</title></head><body><p> &laquo;Letteratura popolare&raquo; non rientra nel novero dei lemmi, e di conseguenza dei concetti, espressamente coniati da G., ma non &egrave; neppure una definizione che G. ricava passivamente dal dibattito contemporaneo accogliendola nel suo significato corrente. Il tema &ndash; gi&agrave; incluso, con l'indicazione &laquo;La letteratura popolare dei &ldquo;romanzi d'appendice&rdquo; e le ragioni della sua persistente fortuna&raquo;, tra gli Argomenti principali dell'elenco redatto in <a href='http://gramscisource.org/quaderno/1/nota/0' target='_blank' class='link-to-note'>Q 1, 0</a>, 5 &ndash; viene affrontato da G., nei primi quaderni miscellanei (Q 1 e 3), in relazione a due ordini di problemi. L'uno di natura teorica: la &laquo;quistione del perch&eacute; e di come una letteratura sia popolare&raquo; (<a href='http://gramscisource.org/quaderno/1/nota/80' target='_blank' class='link-to-note'>Q 1, 80</a>, 86), problema che incide, come vedremo, sulla stessa definizione di letteratura popolare; l'altro di carattere storico-culturale legato all'ambizione di catalogare le diverse tipologie di letteratura gradite al pubblico popolare in vista di quella ideale ricostruzione dello &laquo;spirito popolare creativo, nelle sue diverse fasi e gradi di sviluppo&raquo; che costituisce uno dei progetti di studio pi&ugrave; ambiziosi esposti alla cognata Tatiana nella lettera del 19 marzo 1927 e di cui, non a caso, doveva far parte &laquo;Un saggio sui romanzi di appendice e il gusto popolare in letteratura&raquo; (LC 56-7). Il problema teorico, che G. imposta in <a href='http://gramscisource.org/quaderno/1/nota/80' target='_blank' class='link-to-note'>Q 1, 80</a>, 86-7, si configura come una risposta polemica alle preoccupazioni manifestate da gran parte dei critici e degli scrittori contemporanei per l'&ldquo;impopolarit&agrave;&rdquo; della letteratura nazionale. Chiarendo che il problema andava attribuito alla mancanza di &laquo;contatto tra la nazione e i suoi scrittori&raquo;, G. pone appunto la &laquo;quistione del perch&eacute; e di come una letteratura sia popolare&raquo; e chiarisce senza margini di ambiguit&agrave; che &laquo;la &ldquo;bellezza&rdquo; non basta&raquo;, perch&eacute; &laquo;ci vuole un contenuto &ldquo;umano e morale&rdquo; che sia l'espressione elaborata e compiuta delle aspirazioni del pubblico&raquo; (<a href='http://gramscisource.org/quaderno/1/nota/80' target='_blank' class='link-to-note'>ivi</a>, 86). Se ne pu&ograve; ricavare un'implicita precisazione su ci&ograve; che G. intenda per letteratura popolare: non tanto la letteratura composta dal popolo, sulla base di una concezione prima romantica e poi crociana, o quella rivolta alle classi popolari con intenti dichiaratamente pedagogici, ma quella capace di soddisfare esigenze e aspirazioni effettivamente avvertite dalle classi popolari, per quanto istintive o elementari esse potessero essere. Una tipologia di letteratura, che, dal punto di vista teorico, nulla impediva potesse manifestarsi anche in forme artistiche, ma che, in quel caso, come G. si affretta a precisare, dato che &laquo;i sentimenti popolari&raquo; sarebbero stati &laquo;vissuti come propri dagli artisti&raquo;, avrebbe potuto definirsi &laquo;letteratura popolare solo per metafora&raquo; (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 342-3) e si sarebbe dovuta chiamare invece &ndash; come potremmo aggiungere anticipando le considerazioni che G. svilupper&agrave; nel corso dei Q &ndash; letteratura nazionale-popolare. Nella stessa nota G. &ndash; polemizzando con la denuncia rivolta ai quotidiani italiani di pubblicare romanzi d'appendice ottocenteschi, e perdipi&ugrave; stranieri, togliendo spazio al moderno romanzo italiano &ndash;, spiega che il problema non &egrave; quello di lamentare la mancanza di artisticit&agrave; o l'anacronismo dei testi pubblicati, confondendo il problema del valore artistico con quello del successo, ma di capire perch&eacute; i giornali per vendere fossero costretti a pubblicare nelle loro pagine vecchi romanzi d'appendice francesi e, su un altro piano, perch&eacute; non esistesse, in Italia, una letteratura popolare artistica. Il problema non potrebbe essere posto pi&ugrave; lucidamente e rimanda alla questione, centrale per G., dell'incapacit&agrave; degli intellettuali italiani, tanto laici che cattolici, di rispondere ai bisogni intellettuali del popolo. Se i primi non erano riusciti a dar vita a &laquo;un nuovo umanesimo, adatto ai bisogni del mondo moderno&raquo;, i secondi non erano stati capaci di evitare la &laquo;meschinit&agrave;&raquo; dell'&laquo;apologetica gesuitica&raquo; attingendo a forme di religiosit&agrave; autenticamente vissute (<a href='http://gramscisource.org/quaderno/3/nota/63' target='_blank' class='link-to-note'>ivi</a>, 345). Ci&ograve; non significa che G. non riconoscesse che vi fossero stati alcuni autori italiani che avevano goduto del favore popolare, come Francesco Domenico Guerrazzi, Francesco Mastriani o Carolina Invernizio, ma si trattava di casi individuali che perdipi&ugrave; nel caso di Mastriani o della Invernizio, non a caso definita da G. &laquo;onesta gallina della letteratura&raquo;, si collocavano a &laquo;un livello pi&ugrave; basso dei Ponson e dei Mont&eacute;pin&raquo;. G. non si nascondeva, inoltre, che il livello della produzione letteraria che circolava tra le classi popolari pi&ugrave; arretrate della nostra penisola, dai Reali di Francia al Guerrin Meschino ai Maggi, era davvero infimo (<a href='http://gramscisource.org/quaderno/3/nota/63' target='_blank' class='link-to-note'>ivi</a>, 344). A scorrere le note di questa fase di spoglio delle riviste che G. riceveva in carcere colpisce la sua capacit&agrave; di sfruttare ogni pi&ugrave; piccolo accenno a forme di letteratura rivolte alle classi popolari o ad esse gradite (v. <a href='http://gramscisource.org/quaderno/2/nota/108' target='_blank' class='link-to-note'>Q 2, 108</a>; <a href='http://gramscisource.org/quaderno/3/nota/100' target='_blank' class='link-to-note'>Q 3, 100</a>; <a href='http://gramscisource.org/quaderno/3/nota/149' target='_blank' class='link-to-note'>Q 3, 149</a>; <a href='http://gramscisource.org/quaderno/3/nota/153' target='_blank' class='link-to-note'>Q 3, 153</a>; <a href='http://gramscisource.org/quaderno/5/nota/84' target='_blank' class='link-to-note'>Q 5, 84</a>; <a href='http://gramscisource.org/quaderno/6/nota/17' target='_blank' class='link-to-note'>Q 6, 17</a>). Ma G. non si limita a raccogliere dati: tenta di classificare i vari generi di letteratura popolare in base alla natura dei bisogni che essi riescono a soddisfare. &Egrave; un tentativo che egli applica in particolare al romanzo d'appendice, di cui distingue, in base ai diversi motivi che ne giustificano il successo &ndash; ideologico-politici, sentimentali, storici, di puro intrigo &ndash;, varie tipologie di genere (<a href='http://gramscisource.org/quaderno/3/nota/78' target='_blank' class='link-to-note'>Q 3, 78</a>, 357-8). Su questo piano G. intuisce acutamente che gran parte del fascino che questi romanzi esercitano dipende dalla loro natura di &laquo;&ldquo;eccitanti psicologici&rdquo;&raquo; e che quell'eccitamento, pi&ugrave; che con gratificazioni di carattere ideologico-politico o sentimentale, ha a che fare con le straordinarie possibilit&agrave; di cui dispongono i suoi eroi e, pi&ugrave; in generale, con i meccanismi dell'intrigo stesso, capace, di per s&eacute;, di soggiogare l'interesse del pubblico (v. <a href='http://gramscisource.org/quaderno/3/nota/149' target='_blank' class='link-to-note'>Q 3, 149</a>, 403-4). La sensibilit&agrave; per questi aspetti strutturali lo porta inoltre a capire, e molto precocemente rispetto al dibattito di quegli anni, che il vero tipo del moderno romanzo popolare &egrave; il romanzo poliziesco, perdipi&ugrave; nella variante psicologica realizzata da Chesterton nelle novelle di padre Brown. Particolarmente acuta &egrave;, sotto questo profilo, la genealogia del romanzo poliziesco che G. traccia in <a href='http://gramscisource.org/quaderno/3/nota/153' target='_blank' class='link-to-note'>Q 3, 153</a>, 405-6, avanzando l'ipotesi che esso derivi, attraverso la mediazione dei romanzi giudiziari ottocenteschi &ndash; la serie cio&egrave; delle &ldquo;Cause celebri&rdquo; &ndash;, dallo schema della &laquo;lotta tra il popolo buono e generoso ecc. e le forze misteriose della tirannide-gesuiti ecc.&raquo; messo in campo dal romanzo d'appendice di tipo democratico. G. vi dimostra infatti come, attraverso un processo di &ldquo;fissazione&rdquo; strutturale &laquo;dello schema dell'intrigo&raquo;, il romanzo poliziesco fosse riuscito a sfruttare il fascino della lotta tra oppressore e vendicatore, una volta depurata &laquo;dall'elemento ideologico piccolo borghese e democratico&raquo; e subordinata alla logica d'ordine dell'ossequio alla legge (<a href='http://gramscisource.org/quaderno/3/nota/153' target='_blank' class='link-to-note'>ivi</a>, 405). Un'evoluzione che G. riscontra anche nella progressiva modificazione delle prerogative dell'eroe, nella sostituzione cio&egrave; della figura del grande delinquente &laquo;superiore alla giustizia&raquo;, caro alla letteratura del romanticismo, con la figura del poliziotto (<a href='http://gramscisource.org/quaderno/3/nota/153' target='_blank' class='link-to-note'>ibid.</a>). Se nelle note dei primi quaderni (Q 1 e 3) G. sembra preoccupato di tenere distinti valore e successo e, di conseguenza, critica artistica e critica culturale, evitando di valicare i confini di una critica culturale il cui compito &egrave; appunto quello di capire non &laquo;perch&eacute; un libro &egrave; &ldquo;bello&rdquo;, ma perch&eacute; esso &egrave; &ldquo;letto&rdquo;, &egrave; &ldquo;popolare&rdquo;, &ldquo;ricercato&rdquo;&raquo; (<a href='http://gramscisource.org/quaderno/3/nota/151' target='_blank' class='link-to-note'>Q 3, 151</a>, 405), in alcune note del Q 5 egli avanza i primi dubbi sull'opportunit&agrave; di separare nettamente gli ambiti delle due critiche, sostenendo che se l'elemento &laquo;&ldquo;interessante&rdquo;&raquo; nell'arte va indubbiamente ascritto al piano culturale, nulla esclude che esso possa essere considerato una componente essenziale dell'effetto estetico anche della cosiddetta letteratura artistica. Di certo per G. &egrave; l'elemento interessante a decretare il successo di un'opera letteraria e da questo punto di vista gli appare privo di influenza il fatto che questo fattore possa essere &laquo;ricercato dall'esterno, meccanicamente, dosato industrialmente come elemento certo di &ldquo;fortuna&rdquo; immediata&raquo; (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 587). Tutt'al pi&ugrave;, agli occhi di G., ci&ograve; pu&ograve; spiegare come la &laquo;letteratura mercantile&raquo; riesca ad aggiudicarsi il favore popolare e, ai nostri occhi, perch&eacute; G. &ndash; lungi dallo snobbare la letteratura commerciale &ndash; inviti a tenerla in massima considerazione, avvertendo che il successo tributatole dal pubblico popolare &egrave; comunque spia della sua capacit&agrave; di soddisfare bisogni reali, oltre che un indicatore prezioso per capire &laquo;quale massa di sentimenti [e di concezioni del mondo] predomini nella moltitudine &ldquo;silenziosa&rdquo;&raquo; (<a href='http://gramscisource.org/quaderno/5/nota/54' target='_blank' class='link-to-note'>ibid.</a>). Cos&igrave; quando, a partire dal Q 6, ritorna sull'argomento, G. sembra voler sostenere con maggiore consapevolezza e fermezza la tesi secondo la quale a determinare il successo della letteratura, e non solo di quella popolare, sono prevalentemente ragioni pratiche. Da qui lo sforzo di mettere in relazione il quadro della letteratura popolare sia con l'evoluzione storica dei bisogni psicologici del pubblico sia con il progressivo articolarsi e differenziarsi delle esigenze culturali degli strati popolari. Sfruttando un'osservazione freudiana egli dimostra, ad esempio, che il fascino di un romanzo quale Il Conte di Montecristo &ndash; gi&agrave; definito &laquo;il pi&ugrave; &ldquo;oppiaceo&rdquo; dei romanzi popolari&raquo; (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 587) &ndash; deriva dalla sua analogia con un sogno &laquo;ad occhi aperti [...] dipendente dal &ldquo;complesso di inferiorit&agrave;&rdquo; (sociale) che determina lunghe fantasticherie sull'idea di vendetta, di punizione dei colpevoli dei mali sopportati, ecc.&raquo; (<a href='http://gramscisource.org/quaderno/6/nota/134' target='_blank' class='link-to-note'>Q 6, 134</a>, 799). Tende inoltre a leggere il recente e crescente successo dei romanzi polizieschi, interpretato da un critico del tempo come una generica &laquo;manifestazione di rivolta contro la meccanicit&agrave; e la standardizzazione della vita moderna&raquo;, che a G. invece non appariva diversa da quella che aveva sempre contraddistinto la letteratura popolare (<a href='http://gramscisource.org/quaderno/6/nota/17' target='_blank' class='link-to-note'>Q 6, 17</a>, 698), come una risposta al &laquo;fatto che la razionalizzazione della vita minaccia di colpire le classi medie e intellettuali in una misura inaudita&raquo; (<a href='http://gramscisource.org/quaderno/6/nota/28' target='_blank' class='link-to-note'>Q 6, 28</a>, 706). Da qui, nello stesso tempo, il desiderio di dimostrare che alla letteratura popolare non erano preclusi gli esiti artistici, il che porta G. a sostenere che la letteratura di tipo &ldquo;culturale&rdquo;, quella cio&egrave; ispirata prevalentemente a motivi e interessi pratici, poteva &laquo;avere una doppia espressione: quella meccanica (tipo Sue) e quella &ldquo;lirica&rdquo; (Dostojevskij)&raquo; (<a href='http://gramscisource.org/quaderno/6/nota/108' target='_blank' class='link-to-note'>Q 6, 108</a>, 780), cos&igrave; come aveva gi&agrave; ipotizzato l'esistenza nella storia del romanzo poliziesco di &laquo;un aspetto &ldquo;meccanico&rdquo; e un aspetto &ldquo;artistico&rdquo;&raquo;, attribuendo il primo a Conan Doyle e il secondo a Poe e Chesterton (<a href='http://gramscisource.org/quaderno/3/nota/153' target='_blank' class='link-to-note'>Q 3, 153</a>, 406). Ritornando nel Q 8 sulle ragioni della scarsit&agrave; o addirittura della mancanza nella cultura italiana di forme di romanzo popolare di successo G. non perde l'occasione per attaccare la letteratura popolare educativa: &laquo;La &ldquo;tendenziosit&agrave;&rdquo; della letteratura popolare [educativa] d'intenzione &egrave; cos&igrave; insipida e falsa, risponde cos&igrave; poco agli interessi mentali del popolo che l'impopolarit&agrave; &egrave; la sanzione giusta&raquo;, scrive commentando la recensione della Formiggini-Santamaria al libro di Ernestina Brenna La letteratura educativa popolare italiana nel secolo XIX (<a href='http://gramscisource.org/quaderno/8/nota/135' target='_blank' class='link-to-note'>Q 8, 135</a>, 1024). Niente di pi&ugrave; logico dunque, per G., che ad avere fortuna nelle classi popolari fossero quelle opere che si erano proposte &laquo;in prima linea il successo e secondariamente l'educazione&raquo; come &laquo;gli illogici, complicati, tenebrosi romanzi della Invernizio&raquo; o &laquo;quei drammoni d'arena che strapparono lacrime e applausi al pubblico domenicale dei teatri secondari (e che sono pur sempre ispirati ad amore della giustizia e al coraggio)&raquo; (<a href='http://gramscisource.org/quaderno/8/nota/135' target='_blank' class='link-to-note'>ibid.</a>). Da questo punto di vista particolarmente interessante &egrave; anche un altro confronto: quello con il successo nazionale e internazionale del melodramma italiano, che porta G. a sottolineare la coincidenza tra la &laquo;fioritura dell'opera in musica&raquo; e &laquo;l'espansione europea del romanzo popolare anglo-francese&raquo; e a spiegarla con l'affermazione, nella prima met&agrave; del secolo XIX, &laquo;delle forze democratiche popolari-nazionali in tutta l'Europa&raquo; e con l'impossibilit&agrave; degli intellettuali italiani, cosmopoliti prima che nazionali, di interpretare ed esprimere la sensibilit&agrave; delle classi popolari italiane (v. <a href='http://gramscisource.org/quaderno/9/nota/66' target='_blank' class='link-to-note'>Q 9, 66</a>, 1136). Sulla letteratura popolare G. continua ad appuntare pensieri e ipotesi critiche anche negli ultimi quaderni miscellanei (Q 14, Q 15, Q 17), in particolare nel Q 14, in concomitanza con l'avvio dei quaderni speciali. Tra le osservazioni elaborate in questi anni particolare rilievo assumono quelle sul ruolo che la &ldquo;funzione&rdquo; pratica dell'arte potrebbe e dovrebbe giocare nella stessa valutazione estetica, scaturite dalla riflessione sul &ldquo;razionalismo&rdquo;, movimento architettonico in cui anche le esigenze estetiche risultavano subordinate alla funzionalit&agrave; pratica (<a href='http://gramscisource.org/quaderno/14/nota/1' target='_blank' class='link-to-note'>Q 14, 1</a>; <a href='http://gramscisource.org/quaderno/14/nota/2' target='_blank' class='link-to-note'>Q 14, 2</a>; <a href='http://gramscisource.org/quaderno/14/nota/65' target='_blank' class='link-to-note'>Q 14, 65</a>); quelle sulle origini popolaresche di alcuni sofisticati miti della letteratura contemporanea, allora di grande successo, come il mito del &laquo;&ldquo;superuomo&rdquo; nietzschiano&raquo; (<a href='http://gramscisource.org/quaderno/14/nota/4' target='_blank' class='link-to-note'>Q 14, 4</a> e <a href='http://gramscisource.org/quaderno/14/nota/27' target='_blank' class='link-to-note'>Q 14, 27</a>), di cui G. dimostra invece l'ascendenza popolare ritrovandone traccia nei romanzi d'appendice e nella coeva narrativa ottocentesca e attribuendone il successo alla capacit&agrave; di soddisfare bisogni pratici di riscatto e vendetta sociale molto radicati e diffusi nelle classi popolari; quelle, infine, sulle supposte propensioni contenutistiche delle classi popolari in fatto di letteratura. Contro il pregiudizio secondo il quale il popolo aveva &laquo;amato sempre l'arte pi&ugrave; per quello che non &egrave; arte che per ci&ograve; che &egrave; essenziale all'arte&raquo; G. sostiene infatti &laquo;che il popolo vuole un'arte &ldquo;storica&rdquo;&raquo;, un'arte cio&egrave; &laquo;espressa in termini di cultura &ldquo;comprensibili&rdquo;, cio&egrave; universali, o &ldquo;obbiettivi&rdquo;, o &ldquo;storici&rdquo; o &ldquo;sociali&rdquo; che &egrave; la stessa cosa. Non vuole &ldquo;neolalismi&rdquo; artistici, specialmente se il &ldquo;neolalico&rdquo; &egrave; anche un imbecille&raquo; (<a href='http://gramscisource.org/quaderno/14/nota/28' target='_blank' class='link-to-note'>Q 14, 28</a>, 1685-6), contrapponendo in questo modo, e con una consapevolezza pienamente acquisita anche sul piano critico-teorico, &laquo;&ldquo;l'individualismo&rdquo; artistico espressivo antistorico (o antisociale, o antinazionale-popolare)&raquo; di matrice crociana all'auspicata e auspicabile socialit&agrave; di un'arte finalmente nazionale-popolare (<a href='http://gramscisource.org/quaderno/14/nota/28' target='_blank' class='link-to-note'>ivi</a>, 1687). Non tutte queste note verranno ritrascritte nel Q 21, quaderno speciale del 1934-35 intitolato Problemi della cultura nazionale italiana I&deg; Letteratura popolare: non vi troveranno posto, ad esempio, le rivoluzionarie note sul funzionalismo. Questo non impedir&agrave; per&ograve; al Q 21 di esibire, rispetto all'ampiezza, alla complessit&agrave;, ma anche alla frammentazione dei temi pure solo sfiorati nei precedenti quaderni, una coerenza, attuata soprattutto attraverso il montaggio, che si traduce in maggiore aderenza al tema specifico, e nello stesso tempo in maggiore consapevolezza dei suoi inestricabili intrecci con tutte le altre questioni concernenti la cultura italiana. Prese in considerazione come un aspetto di quel Nesso di problemi che ruota intorno all'&ldquo;impopolarit&agrave;&rdquo; della letteratura nazionale, tanto la mancanza in Italia &laquo;di una letteratura popolare in senso stretto (romanzi d'appendice, d'avventure, scientifici, polizieschi ecc.)&raquo; quanto la &laquo;&ldquo;popolarit&agrave;&rdquo; persistente di questo tipo di romanzo tradotto da lingue straniere&raquo; (<a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2109) si rivelano infatti convincenti e determinanti conseguenze di quella secolare divisione tra intellettuali e classi popolari che, agli occhi di G., aveva impedito e continuava a impedire la formazione della nazione stessa oltre che la nascita di una cultura capace di esprimere i bisogni e le aspirazioni culturali di tutte le componenti della societ&agrave; italiana.</p></body></html>