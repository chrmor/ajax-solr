<html><head><title>Gramsci Dictionary: Federalismo</title></head><body><h1>Federalismo</h1><p> L'impegno autonomista, e il conseguente sviluppo di una tematica federalista, sono la prima forma di impegno politico a cui G. si dedica in Sardegna. Con l'arrivo a Torino, le critiche allo Stato italiano, impostate inizialmente sulla contrapposizione isolani-continentali, si precisano meglio, nella militanza socialista, come unit&agrave; di azione di operai e contadini: la parola d'ordine &egrave; per G. in questo periodo &laquo;&ldquo;Repubblica federale degli operai e contadini&rdquo;&raquo; (L 130, ai compagni, 12 settembre 1923). Nei Q la riflessione sul federalismo si focalizza su quello di Ferrari e Cattaneo prima dell'Unit&agrave; ed &egrave; incentrata sulla necessit&agrave; di leggere in modo approfondito il Risorgimento italiano, andando oltre &laquo;l'agiografia delle forze patriottiche&raquo; (<a href='http://gramscisource.org/quaderno/8/nota/33' target='_blank' class='link-to-note'>Q 8, 33</a>, 961) per afferrare pienamente la portata di questo evento politico. G. insiste su un &laquo;criterio metodologico&raquo;: il &laquo;Risorgimento &egrave; uno svolgimento storico complesso e contraddittorio che risulta integrale da tutti i suoi elementi antitetici, dai suoi protagonisti e dai suoi antagonisti, dalle loro lotte, dalle modificazioni reciproche che le lotte stesse determinano e anche dalla funzione delle forze passive e latenti&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>). All'interno di questo quadro, il &laquo;federalismo di Ferrari-Cattaneo&raquo;, che &egrave; il titolo della nota qui presa in esame, lungi dall'essere un moto antipatriottico, non fu altro che &laquo;l'impostazione politico-storica delle contraddizioni esistenti tra il Piemonte e la Lombardia&raquo;. &laquo;La Lombardia &ndash; prosegue G. &ndash; pi&ugrave; progredita, intellettualmente, politicamente, economicamente, del Piemonte [...] era, forse, pi&ugrave; italiana del Piemonte&raquo; e il suo federalismo esprimeva proprio questa sua italianit&agrave;: la Lombardia, in questo caso, &laquo;rappresentava l'Italia meglio del Piemonte&raquo;. L'interrogativo che G. si pone a met&agrave; della nota &ndash; &laquo;perch&eacute; accusare il federalismo di aver ritardato il moto nazionale e unitario?&raquo; &ndash; rispecchia quell'accortezza metodologica che vuole l'indagine di un fenomeno storico integrale come la somma di elementi complessi e contraddittori&raquo; (<a href='http://gramscisource.org/quaderno/8/nota/33' target='_blank' class='link-to-note'>ibid.</a>).</p><h2>MICHELE FILIPPINI</h2></body></html>