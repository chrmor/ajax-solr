<html><head><title>Gramsci Dictionary: Formazione dell'uomo</title></head><body><h1>Formazione dell'uomo</h1><p> &laquo;Formazione&raquo; &egrave; un termine largamente presente, sotto molteplici riguardi e diversi contesti, nel lessico gramsciano. Particolarmente significativa &egrave; la formazione o &ldquo;elaborazione&rdquo; di un &laquo;nuovo tipo umano&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2146) nella &ldquo;societ&agrave; di massa&rdquo;, rispetto alla quale determinante appare sia la novit&agrave; epocale apportata dall'&laquo;americanismo e fordismo&raquo;, sia la critica-trasformazione della formazione di massa &laquo;di marca americana&raquo; da parte di quei gruppi sociali che &laquo;stanno creando, per imposizione e con la propria sofferenza, le basi materiali di questo nuovo ordine&raquo; (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179). Stante l'importanza che riveste per G. la formazione culturale dell'uomo, &egrave; una tematica di primo piano quella concernente &laquo;il lavoro educativo-formativo che un centro omogeneo di cultura svolge&raquo; o deve svolgere, &laquo;l'elaborazione di una coscienza critica che esso promuove e favorisce&raquo;, o deve promuovere e favorire, ai fini dell'&laquo;elaborazione nazionale unitaria di una coscienza collettiva omogenea&raquo; (<a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2267-8; v. il Testo A in <a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 33, ove non compare il termine &laquo;nazionale&raquo;). In altri contesti l'argomento viene sviluppato a partire dal plesso formazione-istruzione-educazione, con riferimento quindi alla questione della scuola, che sta molto a cuore a G. fin dagli anni giovanili. Nella citata nota di Q 1 e Q 24 appare rilevante l'apertura pluralistica che &laquo;la diffusione da un centro omogeneo di cultura di un modo di pensare e operare omogeneo&raquo; subisce combinandosi con la necessit&agrave; di &laquo;adattamento di ogni concetto alle diverse peculiarit&agrave; e tradizioni culturali&raquo;. &laquo;Il lavoro necessario &egrave; complesso e deve essere articolato e graduato&raquo;. Nulla &egrave; scontato, semplice e spontaneo nella formazione. Il lavoro educativo-formativo &laquo;dell'intellettuale di professione&raquo; (il quale &laquo;ha un suo &ldquo;tirocinio&rdquo; e un suo &ldquo;sistema Taylor&rdquo;&raquo;) fa o deve fare i conti con la peculiarit&agrave; di &laquo;ogni strato sociale&raquo; cui viene rivolta la formazione, s&igrave; che l'elaborazione di una coscienza collettiva rappresenta un'altalena permanente tra i principi dell'identit&agrave; e della diversit&agrave; (<a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2267-8).</p><h2>GIORGIO BARATTA</h2></body></html>