<html><head><title>Gramsci Dictionary: Direzione</title></head><body><h1>Direzione</h1><p> G. usa il lemma &laquo;direzione&raquo; sempre in forma aggettivata: essa pu&ograve; essere &laquo;charismatica&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 233-34) o &laquo;castale e sacerdotale&raquo; (<a href='http://gramscisource.org/quaderno/3/nota/56' target='_blank' class='link-to-note'>Q 3, 56</a>, 337), &laquo;intellettuale e morale&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2010) o &laquo;culturale e morale&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1224), &laquo;consapevole&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 328) o &laquo;sociale e statale&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1519). Queste diverse forme assunte dalla direzione rimandano tutte al suo carattere politico e identificano una vera e propria funzione del sistema di potere che si esplica in ambiti diversi. Si pu&ograve; quindi dire che al centro dell'interesse di G. stia precisamente la &laquo;funzione di direzione politica&raquo; (<a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, 1271). Il significato della direzione politica viene precisato in <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, dove G. esplicita quello che sar&agrave; uno snodo centrale della sua scienza politica: &laquo;il criterio storico-politico su cui bisogna fondare le proprie ricerche &egrave; questo: che una classe &egrave; dominante in due modi, &egrave; cio&egrave; &ldquo;dirigente&rdquo; e &ldquo;dominante&rdquo;. &Egrave; dirigente delle classi alleate, &egrave; dominante delle classi avversarie&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41). La direzione &egrave; quell'attributo specifico della forma di potere moderna che non si presenta come meccanicamente forzoso, ma come forma consensuale del potere stesso; per questo secondo G. &laquo;una classe gi&agrave; prima di andare al potere pu&ograve; essere &ldquo;dirigente&rdquo; (e deve esserlo): quando &egrave; al potere diventa dominante ma continua ad essere anche &ldquo;dirigente&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). L'espressione &ldquo;direzione politica&rdquo; sembra diventare, in questo caso, un sinonimo di &ldquo;egemonia&rdquo;: &laquo;ci pu&ograve; e ci deve essere una &ldquo;egemonia politica&rdquo; anche prima della andata al Governo e non bisogna contare solo sul potere e sulla forza materiale che esso d&agrave; per esercitare la direzione o egemonia politica&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). L'uso equivalente di entrambe le espressioni &egrave; presente anche nell'analisi dei partiti, &laquo;la funzione egemonica o di direzione politica [...] pu&ograve; essere valutata dallo svolgersi della vita interna dei partiti stessi&raquo; (<a href='http://gramscisource.org/quaderno/7/nota/90' target='_blank' class='link-to-note'>Q 7, 90</a>, 919), o della storia etico-politica, che &laquo;&egrave; una ipostasi arbitraria e meccanica del momento dell'egemonia, della direzione politica, del consenso&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1222). La direzione politica &egrave; quindi per G. quell'&laquo;aspetto del dominio&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41) che abbraccia la sfera del consenso e dell'egemonia. In questa accezione la direzione deve esercitarsi nello Stato &ndash; &laquo;&ldquo;Stato&rdquo; significa specialmente direzione consapevole delle grandi moltitudini nazionali&raquo; (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1122) &ndash; e nel partito &ndash; &laquo;posto il principio che esistono diretti e dirigenti, governati e governanti, &egrave; vero che i partiti sono finora il modo pi&ugrave; adeguato per elaborare i dirigenti e la capacit&agrave; di direzione&raquo; (<a href='http://gramscisource.org/quaderno/15/nota/4' target='_blank' class='link-to-note'>Q 15, 4</a>, 1753). G. sviluppa storicamente il concetto di direzione politica in <a href='http://gramscisource.org/quaderno/19/nota/28' target='_blank' class='link-to-note'>Q 19, 28</a> (un Testo C frutto dell'accorpamento di alcune note del Q 1), analizzandone i nessi con la mera &laquo;direzione militare&raquo;. La nota ha per titolo Direzione politico-militare del moto nazionale italiano e si apre con questa precisazione: &laquo;per direzione militare non deve intendersi solo la direzione militare in senso stretto, tecnico [...] deve intendersi invece in senso molto pi&ugrave; largo e pi&ugrave; aderente alla direzione politica vera e propria&raquo; (ivi, 2048). Questo perch&eacute; le guerre risorgimentali non potevano essere combattute solamente dal punto di vista militare, &laquo;il problema militare era questo: come riuscire a mobilitare una forza insurrezionale che fosse in grado di espellere dalla penisola l'esercito austriaco non solo, ma anche di impedire che esso potesse ritornare con una controffensiva&raquo; (ivi, 2048-9). &laquo;La direzione militare &ndash; quindi &ndash; era una quistione pi&ugrave; vasta della direzione dell'esercito e della determinazione del piano strategico che l'esercito doveva eseguire; essa comprendeva in pi&ugrave; la mobilitazione politico-insurrezionale di forze popolari che fossero insorte alle spalle del nemico&raquo; (ivi, 2050). La direzione politico-militare del moto avrebbe dovuto avere nella &laquo;politica popolare&raquo; il suo fulcro; al contrario, questa &laquo;non fu fatta neanche dopo il 49&raquo; (ibid.). G. conclude con un giudizio severo sulla &laquo;politica della destra nel 48&raquo;, che &laquo;ritard&ograve; l'unificazione della penisola di alcuni decenni&raquo; (ibid.). Questi giudizi sui moti risorgimentali si inseriscono all'interno di un ragionamento pi&ugrave; generale sulle forme moderne del conflitto che in G. esprime la particolarit&agrave; della direzione politica come egemonia: &laquo;la quistione diventa ancora pi&ugrave; complessa e difficile nelle guerre di posizione, fatte da masse enormi che solo con grandi riserve di forze morali possono resistere al grande logorio muscolare, nervoso, psichico: solo un'abilissima direzione politica, che sappia tener conto delle aspirazioni e dei sentimenti pi&ugrave; profondi delle masse umane, ne impedisce la disgregazione e lo sfacelo&raquo; (ivi, 2051). Un'accurata direzione politica &egrave; quindi indispensabile nei moderni conflitti che si svolgono come &ldquo;guerre di posizione&rdquo;, in quella soglia che G. descrive come il &laquo;Passaggio dalla guerra manovrata (e dall'attacco frontale) alla guerra di posizione anche nel campo politico&raquo; (<a href='http://gramscisource.org/quaderno/6/nota/138' target='_blank' class='link-to-note'>Q 6, 138</a>, 801), in cui &laquo;&egrave; necessaria una concentrazione inaudita dell'egemonia&raquo; (<a href='http://gramscisource.org/quaderno/6/nota/138' target='_blank' class='link-to-note'>ivi</a>, 802). Ma &laquo;direzione&raquo; non ha sempre avuto come sua caratteristica principale questo timbro vicino a &laquo;egemonia&raquo;: G. accenna infatti ad altri due tipi di direzione che si sono storicamente realizzati e che sembrano richiamare le diverse forme weberiane di legittimit&agrave; del potere. Innanzitutto &laquo;la direzione charismatica&raquo;, che &laquo;porta in s&eacute; un dinamismo politico vigorosissimo&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 233-4) e che permette di rispondere in modo affermativo alla domanda se &laquo;nel passato esisteva o no l'uomo-collettivo&raquo;: esso &laquo;esisteva sotto forma della direzione carismatica&raquo; (<a href='http://gramscisource.org/quaderno/7/nota/12' target='_blank' class='link-to-note'>Q 7, 12</a>, 862). Vi &egrave; poi &laquo;un tipo di direzione castale e sacerdotale&raquo; che fa riferimento alla &laquo;concezione del centralismo organico&raquo;, nel quale &laquo;l'elemento costitutivo di un organismo &egrave; posto in un sistema dottrinario rigidamente e rigorosamente formulato&raquo; (<a href='http://gramscisource.org/quaderno/3/nota/56' target='_blank' class='link-to-note'>Q 3, 56</a>, 337). Ma entrambe queste forme di direzione sono destinate a svolgere un ruolo sempre minore, alla luce del mutamento introdotto nelle forme del conflitto. Per la &laquo;direzione carismatica&raquo; in special modo G. scrive: &laquo;se il capo &egrave; di origine &ldquo;charismatica&rdquo;, deve rinnegare la sua origine e lavorare a rendere organica la funzione della direzione, organica e coi caratteri della permanenza e continuit&agrave;&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 772). La direzione diventa un attributo fondamentale della &laquo;classe &ldquo;per s&eacute;&rdquo;&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 328) e G. si pone il problema della sua presenza nella politica dei gruppi subalterni in una nota dal titolo Spontaneit&agrave; e direzione consapevole. Posto che &laquo;non esiste nella storia la &ldquo;pura&rdquo; spontaneit&agrave;&raquo;, G. rileva come &laquo;nel movimento &ldquo;pi&ugrave; spontaneo&rdquo; gli elementi di &ldquo;direzione consapevole&rdquo; sono semplicemente incontrollabili, non hanno lasciato documento accertabile. Si pu&ograve; dire che l'elemento della spontaneit&agrave; &egrave; perci&ograve; caratteristico della &ldquo;storia delle classi subalterne&rdquo;&raquo; (<a href='http://gramscisource.org/quaderno/3/nota/48' target='_blank' class='link-to-note'>ibid.</a>). &laquo;Esiste dunque una &ldquo;molteplicit&agrave;&rdquo; di elementi di &ldquo;direzione consapevole&rdquo; in questi movimenti, ma nessuno di essi &egrave; predominante&raquo; (<a href='http://gramscisource.org/quaderno/3/nota/48' target='_blank' class='link-to-note'>ibid.</a>), per cui una politica per le classi subalterne deve essere in grado di far coesistere, secondo G., un certo grado di spontaneit&agrave; con elementi di &laquo;direzione consapevole&raquo;, cos&igrave; da riferirsi a &laquo;uomini reali, formatisi in determinati rapporti storici&raquo; (<a href='http://gramscisource.org/quaderno/3/nota/48' target='_blank' class='link-to-note'>ivi</a>, 330), e dare allo stesso tempo una &laquo;direzione non [...] &ldquo;astratta&rdquo;&raquo;. &laquo;Questa unit&agrave; della &ldquo;spontaneit&agrave;&rdquo; e della &ldquo;direzione consapevole&rdquo;, ossia della &ldquo;disciplina&rdquo; &egrave; appunto la azione politica reale delle classi subalterne, in quanto politica di massa e non semplice avventura di gruppi che si richiamano alla massa&raquo;. Esempio storico di questa virtuosa unit&agrave; fu &laquo;il movimento torinese&raquo; dell'occupazione delle fabbriche durante il &ldquo;biennio rosso&rdquo;, nel quale &laquo;questo elemento di &ldquo;spontaneit&agrave;&rdquo; non fu trascurato e tanto meno disprezzato: fu educato, fu indirizzato, fu purificato da tutto ci&ograve; che di estraneo poteva inquinarlo, per renderlo omogeneo, ma in modo vivente, storicamente efficiente, con la teoria moderna&raquo; (<a href='http://gramscisource.org/quaderno/3/nota/48' target='_blank' class='link-to-note'>ibid.</a>).</p><h2>MICHELE FILIPPINI</h2></body></html>