<html><head><title>Gramsci Dictionary: Disinteresse, disinteressato</title></head><body><h1>Disinteresse, disinteressato</h1><p> In G. il lemma assume, in forma sostantivale o aggettivale, una sua peculiare e complessa significazione: non si tratta della rivendicazione di un'astratta neutralit&agrave; o indifferenza alla ricerca n&eacute; di quel compiacimento &ldquo;disinteressato&rdquo; che portava secondo Kant al giudizio di gusto, ma di un approccio &ldquo;scientifico&rdquo;, libero e non vincolato al contingente. Una riflessione teorico-politica generale da affrontare &laquo;disinteressatamente, cio&egrave; senza aspettare lo stimolo dell'attualit&agrave;&raquo; (Per un'associazione di coltura, 18 dicembre 1917, in CF 499), della tattica politica immediata, e protesa invece alla comprensione di &laquo;tutto ci&ograve; che interessa o potr&agrave; interessare un giorno il movimento proletario&raquo; (ibid.), &egrave; appunto il proposito che il &ldquo;prigioniero&rdquo; G. tenter&agrave; di realizzare nella stesura dei Q. In una lettera del 19 marzo 1927, consapevole della non breve durata della sua condizione carceraria, egli scrive a Tania: &laquo;Sono assillato (&egrave; questo fenomeno proprio dei carcerati, penso) da questa idea: che bisognerebbe far qualcosa &ldquo;f&uuml;r ewig&rdquo; [...] vorrei, secondo un piano prestabilito, occuparmi [...] di qualche soggetto che mi assorbisse e centralizzasse la mia vita interiore&raquo; (LC 55-6). La lettera prosegue con la individuazione di quattro &ldquo;soggetti&rdquo; da studiare: a) una ricerca sullo spirito pubblico italiano; b) uno studio di linguistica comparata; c) uno studio sul teatro di Pirandello; d) un saggio sul romanzo d'appendice. Argomenti che, secondo G., devono essere affrontati &laquo;da un punto di vista &ldquo;disinteressato&rdquo;, &ldquo;f&uuml;r ewig&rdquo;&raquo; appunto (ivi, 56). &Egrave; interessante rilevare come G. avvicini e, anzi, renda quasi sinonimi, il concetto del &laquo;f&uuml;r ewig&raquo; &ndash; ripreso da Goethe &ndash; a quello di &ldquo;disinteressato&rdquo;: essi vengono accostati nella comune espressione di una funzione della riflessione e della scrittura non immediatistica, bens&igrave; &ldquo;per l'eternit&agrave;&rdquo;, di uno studio cio&egrave; affrontato, sia pur nelle ristrettezze determinate dalla vita carceraria, con la radicalit&agrave; necessaria per intendere il presente. I due concetti sembrerebbero convergere in un'altra lettera a Tania, del 12 dicembre 1927, laddove G., riflettendo sul volume crociano Teoria e storia della storiografia, nota che esso &laquo;contiene, oltre che una sintesi dell'intero sistema filosofico crociano, anche una vera e propria revisione dello stesso sistema, e pu&ograve; dar luogo a lunghe meditazioni&raquo; (LC 140). In queste &laquo;lunghe meditazioni&raquo; carcerarie si potrebbero rintracciare le stesse prerogative che sono alla base della ricerca disinteressata e &laquo;f&uuml;r ewig&raquo; della let tera del marzo 1927. A questo proposito &egrave; emblematica la scelta di una &ldquo;lunga meditazione&rdquo; su questo volume di Croce, sia perch&eacute; il titolo Teoria e storia della storiografia richiama evidentemente il secondo dei tre argomenti di studio presentati in una lettera del 1929, &laquo;La teoria della storia e della storiografia&raquo; (LC 248, a Tania, 25 marzo 1929), sia per le implicazioni teorico-politiche presenti in questo volume: il concetto di &laquo;storia etico-politica&raquo; intesa dal Croce come &laquo;&ldquo;cavallo di battaglia&rdquo; contro il materialismo storico e i suoi derivati&raquo; (<a href='http://gramscisource.org/quaderno/4/nota/15' target='_blank' class='link-to-note'>Q 4, 15</a>, 436; v. Q, AC, 2631). &Egrave; assai importante rilevare che G., in una nota intitolata Lo &laquo;storicismo&raquo; di Croce, afferma che &laquo;stabilire con esattezza il significato storico e politico dello storicismo crociano significa&raquo; proprio &ldquo;spogliarlo&rdquo; di quella &laquo;grandezza brillante&raquo; che viene attribuita a Croce come di una &laquo;manifestazione di una scienza obbiettiva, di un pensiero sereno e imparziale che si colloca al di sopra di tutte le miserie e le contingenze della lotta quotidiana, di una contemplazione disinteressata dell'eterno divenire della storia umana&raquo; (<a href='http://gramscisource.org/quaderno/8/nota/39' target='_blank' class='link-to-note'>Q 8, 39</a>, 966). D'altro canto G. si chiede quanto &laquo;sia l'elemento pratico immediato&raquo; a spingere Croce alla sua attuale posizione &laquo;&ldquo;liquidazionista&rdquo;&raquo; nei confronti della filosofia della praxis, in altri termini quanto possano aver inciso &laquo;gli amichevoli avvertimenti di L. Einaudi&raquo; a proposito dell'atteggiamento crociano &laquo;di critico &ldquo;disinteressato&rdquo; della filosofia della praxis&raquo; (<a href='http://gramscisource.org/quaderno/10b/nota/16' target='_blank' class='link-to-note'>Q 10 II, 16</a>, 1254). In stretta connessione con l'accezione etica di disinteresse si presenta un emblematico e non scontato giudizio di G. sul leale e &ldquo;disinteressato&rdquo; contributo di Engels alla pubblicazione delle opere di Marx dopo la sua morte, anche se precisa che &laquo;naturalmente non bisogna sottovalutare il contributo di Engels, ma non bisogna neanche identificare Engels con Marx [...] Engels ha dato la prova di un disinteresse e di un'assenza di vanit&agrave; personale unica nella storia della letteratura: non &egrave; menomamente da porre in dubbio la sua assoluta lealt&agrave; personale. Ma il fatto &egrave; che Engels non &egrave; Marx e che se si vuole conoscere Marx bisogna specialmente cercarlo&raquo; nelle opere pubblicate sotto la sua diretta responsabilit&agrave; (<a href='http://gramscisource.org/quaderno/4/nota/1' target='_blank' class='link-to-note'>Q 4, 1</a>, 420). Se la questione di un approccio &ldquo;disinteressato&rdquo; alle &laquo;quistioni&raquo; affrontate dalla riflessione carceraria era gi&agrave; presente in alcuni articoli giovanili (Merce, 6 giugno 1918, in NM 87; Letture, 24 novembre 1917, in CF 454-5; Individualismo e collettivismo, 9 marzo 1918, in CF, 722-3), &egrave; nell'ambito delle riflessioni sulla scuola che il lemma assume una sua valenza teorica. In un articolo del 1916 G. polemizza con una proposta avanzata dal ministro dell'Istruzione Ruffini di impiegare gli studenti delle scuole medie nell'industria bellica. Nonostante infatti G. sostenga che in Italia si sia &laquo;data troppa importanza alla scuola del sapere disinteressato, mentre si &egrave; trascurata la scuola del lavoro&raquo; (La scuola all'officina, 8 settembre 1916, in CT 537), egli ritiene che &ldquo;innestare&rdquo; l'istituzione scolastica con l'officina &laquo;cos&igrave; come si sta facendo&raquo;, ricalcando in maniera falsata il sistema scolastico inglese, sia &laquo;una delle tante aberrazioni pedagogiche che hanno impedito sempre alla scuola in Italia di essere una cosa seria&raquo;, poich&eacute; soltanto facendo s&igrave; che &laquo;la scuola sia veramente scuola, e l'officina non sia un ergastolo&raquo;, si potr&agrave; sperare in &laquo;una generazione di uomini utili; utili, perch&eacute; faranno opera proficua nelle arti liberali, e perch&eacute; daranno all'officina ci&ograve; che le manca: la dignit&agrave;, il riconoscimento della sua funzione indispensabile&raquo; (<a href='http://gramscisource.org/quaderno/4/nota/1' target='_blank' class='link-to-note'>ibid.</a>) all'interno del processo produttivo. Dopo pochi mesi G. rivendica la necessit&agrave; per il proletariato di &laquo;una scuola disinteressata. Una scuola in cui sia data al fanciullo la possibilit&agrave; di formarsi, di diventare uomo, di acquistare quei criteri generali che servono allo svolgimento del carattere&raquo;. Anche attraverso &laquo;la scuola professionale [...] pu&ograve; farsi scaturire, dal fanciullo, l'uomo&raquo;, purch&eacute; essa rappresenti una &laquo;cultura educativa e non solo informativa, o non solo pratica manuale&raquo; (Uomini o macchine?, 24 dicembre 1916, in CT 671). Non a caso la &ldquo;questione scolastica&rdquo; verr&agrave; affrontata ampiamente nei Q, soprattutto in riferimento alla formazione della personalit&agrave; del bambino e all'interno della riflessione pi&ugrave; generale sulla questione degli intellettuali. In un Testo A del Q 4, ripreso con alcune varianti in <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, G. osserva che &laquo;la crisi scolastica che oggi imperversa [...] &egrave; in gran parte una complicazione della crisi pi&ugrave; generale. [...] oggi la tendenza &egrave; di abolire ogni tipo di scuola &ldquo;disinteressata&rdquo; (cio&egrave; non immediatamente interessata) e &ldquo;formativa&rdquo; o di lasciarne solo un esemplare ridotto per una piccola &eacute;lite di ricchi e di signorine che non devono pensare a prepararsi un avvenire e di diffondere sempre pi&ugrave; le scuole specializzate professionali in cui il destino dell'allievo e la sua futura attivit&agrave; sono predeterminati&raquo;. G. propone, quindi, una soluzione a questa crisi nella prospettiva di una &laquo;scuola unica iniziale di cultura generale, umanistica, con giusto contemperamento dello sviluppo della potenza di operare manualmente (tecnicamente, industrialmente) e della potenza di pensare, di operare intellettualmente&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 483), in cui &laquo;lo studio o la parte maggiore dello studio deve essere disinteressato, cio&egrave; non avere scopi pratici immediati o troppo immediatamente mediati: deve essere formativo, anche se &ldquo;istruttivo&rdquo;, cio&egrave; ricco di nozioni concrete&raquo; (<a href='http://gramscisource.org/quaderno/4/nota/55' target='_blank' class='link-to-note'>Q 4, 55</a>, 501). &laquo;Da questo tipo di scuola unica [alla quale potranno accedere anche i figli degli &laquo;operai e contadini&raquo;, ndr], attraverso l'orientamento professionale, si passer&agrave; a una delle scuole specializzate professionali (in senso largo) ecc.&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 483). Ma tale soluzione, avverte G., &laquo;intrinsecamente, non pu&ograve; solo significare che un manovale diventi operaio qualificato, ma che ogni &ldquo;cittadino&rdquo; pu&ograve; diventare &ldquo;governante&rdquo; e che la societ&agrave; lo pone sia pure &ldquo;astrattamente&rdquo; nelle condizioni generali di poterlo diventare&raquo; (<a href='http://gramscisource.org/quaderno/4/nota/55' target='_blank' class='link-to-note'>Q 4, 55</a>, 501).</p><h2>VALERIA LEO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Engels, Friedrich'>Engels, Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=F&uuml;r ewig'>F&uuml;r ewig</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scuola'>Scuola</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Studio'>Studio</a></body></html>