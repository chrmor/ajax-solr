<html><head><title>Gramsci Dictionary: Consenso</title></head><body><p> Il lemma compare nei Q con un ampio spettro di significati, spesso tra virgolette, a segnalarne l'ambivalenza e la problematicit&agrave;. Esso innanzitutto &egrave; associato al concetto di egemonia, di cui a volte &egrave; sinonimo. Nel suo uso G. fluttua tra un consenso spontaneo e un consenso ricercato e ottenuto dallo Stato, dalle istituzioni, che pu&ograve; essere attivo e diretto o passivo e indiretto (Testo A: <a href='http://gramscisource.org/quaderno/4/nota/24' target='_blank' class='link-to-note'>Q 4, 24</a>, 443; Testo C: <a href='http://gramscisource.org/quaderno/15/nota/13' target='_blank' class='link-to-note'>Q 15, 13</a>, 1771). Esso cio&egrave; da una parte &egrave; una modalit&agrave; di espletazione della de mocrazia e dell'autogoverno, dall'altra pu&ograve; essere apparenza, effetto delle societ&agrave; tendenzialmente totalitarie del Novecento. G. giornalista del &ldquo;Grido del popolo&rdquo; usa l'espressione &laquo;consenso dei governati&raquo; gi&agrave; nel commento agli eventi dell'Ottobre russo, in specie riferendosi all'introduzione del suffragio universale esteso anche alle donne: &laquo;In Russia tende a realizzarsi cos&igrave; il governo col consenso dei governati, con l'autodecisione di fatto dei governati, perch&eacute; non vincoli di sudditanza legano i cittadini ai poteri, ma si avvera una compartecipazione dei governanti ai poteri&raquo; (Per conoscere la rivoluzione russa, 22 giugno 1918, in NM 137). Nei Q poi l'espressione &ldquo;consenso dei governati&rdquo; &egrave; ricorrente, inizialmente nell'ambito della descrizione della dottrina hegeliana dello Stato, connesso e rafforzato da una &laquo;trama privata&raquo; articolata in partiti e associazioni. La dottrina hegeliana &egrave; per G. la logica conclusione della fase storico-politica aperta dalla Rivoluzione francese e avente il suo esito nel costituzionalismo inteso come &laquo;Governo col consenso dei governati, ma col consenso organizzato&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 56), in quanto &laquo;l'organizzazione del consenso &egrave; lasciata all'iniziativa privata&raquo; (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1636), derivante dal fatto che &laquo;lo Stato ha e domanda il consenso, ma anche &ldquo;educa&rdquo; questo consenso con le associazioni politiche e sindacali, che per&ograve; sono organismi privati, lasciati all'iniziativa privata della classe dirigente&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 56). In una nota del Q 6 intitolata I comuni medioevali come fase economica-corporativa dello sviluppo moderno G. nota che &laquo;la borghesia comunale non riusc&igrave; a superare la fase economico-corporativa, cio&egrave; a creare uno Stato &ldquo;col consenso dei governati&rdquo; e passibile di sviluppo&raquo; (<a href='http://gramscisource.org/quaderno/6/nota/13' target='_blank' class='link-to-note'>Q 6, 13</a>, 695). Dalla fase economico-corporativa a quella etico-politica o egemonica dello Stato, ossia dalla preistoria alla storia dello Stato moderno, si passa attraverso l'acquisizione del consenso dei governati. E che sia cos&igrave;, soprattutto in riferimento agli Stati democratici del Novecento, ma anche a quelli socialisti, l&igrave; dove questi ultimi si pongano nell'ottica della dialettica democrazia-socialismo, a G. pare evidente. Infatti &laquo;la tendenza democratica, intrinsecamente, non pu&ograve; solo significare che un operaio manovale diventa qualificato, ma che ogni &ldquo;cittadino&rdquo; pu&ograve; diventare &ldquo;governante&rdquo; e che la societ&agrave; lo pone, sia pure &ldquo;astrattamente&rdquo;, nelle condizioni generali di poterlo diventare; la democrazia tende a far coincidere governanti e governati (nel senso del governo col consenso dei governati), assicurando a ogni governato l'apprendimento gratuito della capacit&agrave; e della preparazione tecnica generale necessarie al fine&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1547-8). In questa accezione la democrazia mette a disposizione delle classi subalterne gli strumenti, specie culturali, determinanti per la transizione al socialismo. Nella definizione di Stato quale intreccio di societ&agrave; politica e societ&agrave; civile, cio&egrave; &laquo;egemonia corazzata di coercizione&raquo; (<a href='http://gramscisource.org/quaderno/6/nota/88' target='_blank' class='link-to-note'>Q 6, 88</a>, 763-4), e nelle rielaborazioni di tale definizione che si incontrano nei Q, &egrave; possibile rinvenire spesso la sostanziale coincidenza del significato di egemonia e di consenso. Ad esempio, affrontando la questione dell'opinione pubblica, G. lascia chiaramente intendere come essa sia strettamente connessa &laquo;con l'egemonia politica, &egrave; cio&egrave; il punto di contatto tra la &ldquo;societ&agrave; civile&rdquo; e la &ldquo;societ&agrave; politica&rdquo;, tra il consenso e la forza&raquo; (<a href='http://gramscisource.org/quaderno/7/nota/83' target='_blank' class='link-to-note'>Q 7, 83</a>, 914), dove &laquo;consenso&raquo; corrisponde alla societ&agrave; civile e &laquo;forza&raquo; alla societ&agrave; politica. Ancora pi&ugrave; chiaramente, discutendo di Croce e Gentile, G. delinea la distinzione dei due momenti che, come avviene per il filosofo siciliano, ove dovessero corrispondere darebbero vita a uno Stato molto lontano da quello liberale-democratico: &laquo;il Croce vuole mantenere una distinzione fra societ&agrave; civile e societ&agrave; politica, tra egemonia e dittatura; i grandi intellettuali esercitano l'egemonia, che presuppone una certa collaborazione, cio&egrave; un consenso attivo e volontario (libero), cio&egrave; un regime liberale-democratico. Il Gentile pone la fase corporativo[-economica] come fase etica nell'atto storico: egemonia e dittatura sono indistinguibili, la forza &egrave; consenso senz'altro: non si pu&ograve; distinguere la societ&agrave; politica dalla societ&agrave; civile: esiste solo lo Stato e naturalmente lo Stato-governo, ecc.&raquo; (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 691). E, proseguendo nell'apprezzamento, almeno in questo ambito, del pensiero crociano, G. afferma che Croce &laquo;ha energicamente attirato l'attenzione sull'importanza dei fatti di cultura e di pensiero nello sviluppo della storia, sulla funzione dei grandi intellettuali nella vita organica della societ&agrave; civile e dello Stato, sul momento dell'egemonia e del consenso come forma necessaria del blocco storico concreto&raquo; (<a href='http://gramscisource.org/quaderno/10a/nota/12' target='_blank' class='link-to-note'>Q 10 I, 12</a>, 1235). Nelle note carcerarie il lemma &ldquo;consenso&rdquo; compare anche nella definizione dello Stato: &laquo;Stato &egrave; tutto il complesso di attivit&agrave; pratiche e teoriche con cui la classe dirigente giustifica e mantiene il suo dominio non solo ma riesce a ottenere il consenso attivo dei governati&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765). Quindi G. aggettiva il consenso come &laquo;attivo&raquo; e lo specifica come &laquo;dei governati&raquo;. Attraverso la discussione con i fondatori della scienza politica, Machiavelli, Guicciardini e Bodin, diventa chiaro a G. come il concetto di &ldquo;consenso&rdquo; sia il cuore delle questioni relative alla fondazione di un nuovo tipo di Stato: &laquo;in lui [Machiavelli, ndr] &egrave; contenuto in nuce anche l'aspetto etico-politico della politica o la teoria dell'egemonia e del consenso, oltre all'aspetto della forza e dell'economia&raquo; (<a href='http://gramscisource.org/quaderno/10b/nota/41%20X' target='_blank' class='link-to-note'>Q 10 II, 41.X</a>, 1315); e nella sua opera fondamentale, Il Principe, non mancano &laquo;gli accenni al momento dell'egemonia o del consenso accanto a quelli dell'autorit&agrave; o della forza&raquo; (<a href='http://gramscisource.org/quaderno/13/nota/5' target='_blank' class='link-to-note'>Q 13, 5</a>, 1564). Nonostante queste novit&agrave; certamente rivoluzionarie, &laquo;la &ldquo;democrazia&rdquo; del Machiavelli &egrave; di un tipo adatto ai tempi suoi, &egrave; cio&egrave; il consenso attivo delle masse popolari per la monarchia assoluta, in quanto limitatrice e distruttrice dell'anarchia feudale e signorile e del potere dei preti, in quanto fondatrice di grandi Stati territoriali nazionali, funzione che la monarchia assoluta non poteva adempiere senza l'appoggio della borghesia e di un esercito stanziale, nazionale, centralizzato, ecc.&raquo; (<a href='http://gramscisource.org/quaderno/14/nota/33' target='_blank' class='link-to-note'>Q 14, 33</a>, 1691). Anche Guicciardini offre motivi di riflessione intorno al nesso dialettico forza-consenso: &laquo;Affermazione del Guicciardini che per la vita di uno Stato due cose sono assolutamente necessarie: le armi e la religione. La formula del Guicciardini pu&ograve; essere tradotta in varie altre formule, meno drastiche: forza e consenso, coercizione e persuasione, Stato e chiesa, societ&agrave; politica e societ&agrave; civile, politica e morale (storia etico-politica del Croce), diritto e libert&agrave;, ordine e disciplina, o, con un giudizio implicito di sapore libertario, violenza e frode&raquo; (<a href='http://gramscisource.org/quaderno/6/nota/87' target='_blank' class='link-to-note'>Q 6, 87</a>, 762-3). Ma soltanto con Bodin, ossia in presenza della forma moderna dello Stato, tali formule trovano la loro autentica applicazione: &laquo;Il Bodin fonda la scienza politica in Francia in un terreno molto pi&ugrave; avanzato e complesso di quello che l'Italia aveva offerto al Machiavelli. Per il Bodin non si tratta di fondare lo Stato unitario-territoriale (nazionale) cio&egrave; di ritornare all'epoca di Luigi XI, ma di equilibrare le forze sociali in lotta nell'interno di questo Stato gi&agrave; forte e radicato; non il momento della forza interessa il Bodin, ma quello del consenso. Col Bodin si tende a sviluppare la monarchia assoluta: il Terzo stato &egrave; talmente cosciente della sua forza e della sua dignit&agrave;, conosce cos&igrave; bene che la fortuna della Monarchia assoluta &egrave; legata alla propria fortuna e al proprio sviluppo, che pone delle condizioni per il suo consenso, presenta delle esigenze, tende a limitare l'assolutismo&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1574). Eppure il punto di riferimento della scienza politica non pu&ograve; che essere il Segretario fiorentino: &laquo;Altro punto da fissare e da svolgere &egrave; quello della &ldquo;doppia prospettiva&rdquo; nell'azione politica e nella vita statale. Vari gradi in cui pu&ograve; presentarsi la doppia prospettiva, dai pi&ugrave; elementari ai pi&ugrave; complessi, ma che possono ridursi teoricamente a due gradi fondamentali, corrispondenti alla doppia natura del Centauro machiavellico, ferina e umana, della forza e del consenso, dell'autorit&agrave; e dell'egemonia, della violenza e della civilt&agrave;, del momento individuale e di quello universale [...], dell'agitazione e della propaganda, della tattica e della strategia ecc.&raquo; (<a href='http://gramscisource.org/quaderno/13/nota/14' target='_blank' class='link-to-note'>Q 13, 14</a>, 1576). Il ruolo dirigente esercitato dalla borghesia francese all'epoca della rivoluzione del 1789 ha creato intorno ad essa un consenso attivo delle classi popolari a cui &laquo;si sostituisce il consenso indiretto, ossia la passivit&agrave; politica (suffragio universale-suffragio censitario)&raquo; (<a href='http://gramscisource.org/quaderno/4/nota/24' target='_blank' class='link-to-note'>Q 4, 24</a>, 443) nel momento in cui subentra al potere una gerarchia composta da elementi aristocratici. Il consenso attivo risiede nel rapporto che si stabilisce fra chi governa e chi &egrave; governato, un rapporto &laquo;dato dal fatto che i governanti fanno gli interessi dei governati e pertanto &ldquo;devono&rdquo; averne il consenso, cio&egrave; deve verificarsi l'identificazione del singolo col tutto, il tutto (qualunque organismo esso sia) essendo rappresentato dai dirigenti&raquo; (<a href='http://gramscisource.org/quaderno/15/nota/13' target='_blank' class='link-to-note'>Q 15, 13</a>, 1771). &Egrave; quindi il consenso ottenuto che specifica la capacit&agrave; dirigente di una classe; quando viene meno tale consenso si &egrave; in presenza di una crisi che investe lo Stato nel suo complesso (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311), quello stesso Stato che &egrave; dato dal &laquo;consenso attivo dei governati&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765); si tratta di una crisi di consenso. La &ldquo;passivit&agrave; politica&rdquo; delle grandi masse, a sua volta, &egrave; una forma di attivit&agrave; in quanto &egrave; una ricerca di soluzione a una crisi di consenso dello Stato. Ci sono organismi per i quali &egrave; questione vitale &laquo;non il consenso passivo e indiretto, ma quello attivo e diretto, la partecipazione quindi dei singoli&raquo; (<a href='http://gramscisource.org/quaderno/15/nota/13' target='_blank' class='link-to-note'>Q 15, 13</a>, 1771). Il &laquo;consenso [attivo]&raquo;, inoltre, ricorda G., appartiene alla fase &laquo;&ldquo;egemonica&rdquo;&raquo; (<a href='http://gramscisource.org/quaderno/11/nota/53' target='_blank' class='link-to-note'>Q 11, 53</a>, 1481) dello sviluppo dello Stato, ne &egrave; un momento determinante; in questo modo vengono poste le basi della critica del concetto crociano di storia etico-politica, che viene definito &laquo;una ipostasi arbitraria e meccanica del momento dell'egemonia, della direzione politica, del consenso, nella vita e nello svolgimento dell'attivit&agrave; dello Stato e della societ&agrave; civile&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1222). Il consenso &egrave; attivo quando i governati partecipano alla vita dell'organismo statale alla cui guida ci sono governanti da essi accettati; il consenso &egrave; passivo quando i governati sottoscrivono con atti formalmente democratici (il suffragio) l'accettazione di coloro che li guidano e che, perci&ograve;, in un'ottica di democrazia formale, tendenzialmente li dominano; esiste poi una terza forma di consenso, quello spontaneo &laquo;che nasce &ldquo;storicamente&rdquo; dal prestigio (e quindi dalla fiducia) derivante al gruppo dominante dalla sua posizione e dalla sua funzione nel mondo della produzione&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1519). La gestione del consenso spontaneo &egrave; considerata da G. una funzione subalterna dell'egemonia sociale e del governo politico affidata agli intellettuali quali &ldquo;commessi&rdquo; del gruppo dominante. A loro spetta anche curare il funzionamento &laquo;dell'apparato di coercizione statale che assicura &ldquo;legalmente&rdquo; la disciplina di quei gruppi che non &ldquo;consentono&rdquo; n&eacute; attivamente n&eacute; passivamente, ma &egrave; costituito per tutta la societ&agrave; in previsione dei momenti di crisi nel comando e nella direzione in cui il consenso spontaneo vien meno&raquo; (<a href='http://gramscisource.org/quaderno/12/nota/1' target='_blank' class='link-to-note'>ibid.</a>). Inoltre &egrave; necessaria una sorta di preparazione al consenso: &laquo;Il massimo di capacit&agrave; del legislatore si pu&ograve; desumere dal fatto che alla perfetta elaborazione delle direttive corrisponde una perfetta predisposizione degli organismi di esecuzione e di verifica e una perfetta preparazione del consenso &ldquo;spontaneo&rdquo; delle masse che devono &ldquo;vivere&rdquo; quelle direttive, modificando le proprie abitudini, la propria volont&agrave;, le proprie convinzioni conformemente a queste direttive e ai fini che esse si propongono di raggiungere&raquo; (<a href='http://gramscisource.org/quaderno/14/nota/13' target='_blank' class='link-to-note'>Q 14, 13</a>, 1669). Fra chi governa e chi &egrave; governato operano gli intellettuali organici al gruppo dominante, che preparano il &laquo;consenso &ldquo;spontaneo&rdquo;&raquo; (<a href='http://gramscisource.org/quaderno/14/nota/13' target='_blank' class='link-to-note'>ibid.</a>) dove ovviamente &laquo;spontaneo&raquo; non pu&ograve; che essere tra virgolette, a significare come esso sia spontaneo solo in apparenza. Ci sono poi dei casi particolari in cui il consenso &egrave; richiesto a partire da una situazione in cui lo Stato da solo non &egrave; nelle condizioni di ottenerlo: &laquo;La Chiesa [...] si impegna verso una determinata forma di governo (che &egrave; determinata dall'esterno, come documenta lo stesso concordato) di promuovere quel consenso di una parte dei governati che lo Stato esplicitamente riconosce di non poter ottenere con mezzi propri&raquo; (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1867). &Egrave; il caso del fascismo il quale, non potendo ottenere, nella costruzione dello Stato totalitario, il consenso di tutti i governati, ricorre alla Chiesa (anche grazie al Concordato) per ottenere il consenso di quella &laquo;parte dei governati&raquo; che non potrebbe avere in modo diverso, cio&egrave; facendo ricorso alle strutture del partito e alla sua propaganda.</p></body></html>