<html><head><title>Gramsci Dictionary: Capo carismatico</title></head><body><p> Commentando un articolo di Robert Michels in <a href='http://dl.gramsciproject.org/quaderno/2/nota/75' target='_blank' class='link-to-note'>Q 2, 75</a>, G. mette per la prima volta a tema la nozione di &laquo;&ldquo;capo charismatico&rdquo;&raquo;, con precisione ri-attribuita a Weber dopo che Michels aveva &laquo;fatto molto baccano in Italia per la &ldquo;sua&rdquo; trovata del &ldquo;capo charismatico&rdquo;&raquo; (<a href='http://dl.gramsciproject.org/quaderno/2/nota/75' target='_blank' class='link-to-note'>ivi</a>, 231). Il resoconto dell'articolo letto e il personale commento gramsciano si intrecciano, portando alla luce un forte nucleo di senso che attribuisce all'elemento carismatico una caratteristica specifica: &laquo;il cosidetto &ldquo;charisma&rdquo;, nel senso del Michels, nel mondo moderno coincide sempre con una fase primitiva dei partiti di massa, con la fase in cui la dottrina si presenta alle masse come qualcosa di nebuloso e incoerente, che ha bisogno di un papa infallibile per essere interpretata e adattata alle circostanze&raquo; (<a href='http://dl.gramsciproject.org/quaderno/2/nota/75' target='_blank' class='link-to-note'>ivi</a>, 233). Se da una parte il capo carismatico &egrave; una figura che G. relega a una fase non ancora moderna della politica, non ancora di massa, dall'altra il suo emergere pu&ograve; essere anche il segno, ora certamente moderno, di una situazione di stallo politico, in cui l'equilibrio delle forze in campo non permette la vittoria di un gruppo sull'altro: &laquo;in certi momenti di &ldquo;anarchia permanente&rdquo; dovuta all'equilibrio statico delle forze in lotta, un uomo rappresenta l'&ldquo;ordine&rdquo; cio&egrave; la rottura con mezzi eccezionali dell'equilibrio mortale&raquo; (<a href='http://dl.gramsciproject.org/quaderno/2/nota/75' target='_blank' class='link-to-note'>ivi</a>, 234). Il capo carismatico pu&ograve; quindi presentarsi l&agrave; dove c'&egrave; una &laquo;crisi organica&raquo; che minaccia la distruzione di entrambi i contendenti; scrive G. nel Testo C: &laquo;Quando queste crisi si verificano, la situazione immediata diventa delicata e pericola, perch&eacute; il campo &egrave; aperto alle soluzioni di forza, all'attivit&agrave; di potenze oscure rappresentate dagli uomini provvidenziali o carismatici&raquo; (<a href='http://dl.gramsciproject.org/quaderno/13/nota/23' target='_blank' class='link-to-note'>Q 13, 23</a>, 1602-3).</p></body></html>