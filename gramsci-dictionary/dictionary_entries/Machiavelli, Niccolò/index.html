<html><head><title>Gramsci Dictionary: Machiavelli, Niccol&ograve;</title></head><body><p> Se si prendono in considerazione gli scritti precarcerari di G., in cui sono presenti cospicui riferimenti a Machiavelli, si potrebbe pervenire alla conclusione di dover parlare di un &ldquo;antimachiavellismo&rdquo; di G., nel senso di un rifiuto di quelle forme di machiavellismo aventi come loro obiettivo la giustificazione della ragion di Stato borghese. L'esempio &egrave; fornito dal commento gramsciano dei trattati di pace alla fine del primo conflitto mondiale: &laquo;I signori statisti italiani [...] sono realisti, discendono direttamente da Machiavelli, hanno esplicitamente rimesso sugli altari la ragione di Stato come criterio sovrano di convivenza internazionale [...] Questi Machiavelli del realismo capitalistico sono essenzialmente giacobini: delle leggi, dei trattati si sono fatti dei feticci&raquo; (Piet&agrave; per i venturi nepoti, 18 maggio 1919, in ON 28). Machiavellismo e giacobinismo, nel 1919, hanno in comune soltanto tratti negativi. Ancora nel 1926 G. &egrave; critico nei confronti di ogni riferimento all'arte della politica secondo Machiavelli che si presenti con i caratteri della genericit&agrave; e della neutralit&agrave;: &laquo;Noi comunisti [...] abbiamo dei principî, una dottrina, dei fini concreti da realizzare. &Egrave; solo in rapporto ai nostri principî, alla nostra dottrina e ai fini da raggiungere che stabiliamo la nostra linea politica reale. Il nostro &ldquo;Machiavelli&rdquo; sono le opere di Marx e Lenin&raquo; (Noi e la concentrazione repubblicana, 13 ottobre 1926, in CPC 350-1). E chiosava con la seguente quartina di Giusti (Il Mementomo, strofa 2): &laquo;Dietro l'avello / di Machiavello / giace lo scheletro / di Stenterello&raquo;, ossia &ndash; come aveva scritto un decennio prima, nel 1917 &ndash; &laquo;&egrave; tutta una caterva di Stenterelli quella che circonda la persona di un solo Machiavello. Stenterelli che urlano, sbraitano, si lisciano con aria di gravit&agrave; la pancia accademica, esaltano le virt&ugrave; della stirpe, l'alto sapere degli antenati, ma essi stessi non fanno nulla, non lavorano, non sono produttori di una idea, di un fatto [...] Stenterello &egrave; il prototipo della borghesia italiana&raquo; (Stenterello, 10 marzo 1917, in CF 84). Alle cause storiche, nonch&eacute; alle implicazioni sociologiche, del provincialismo degli Stenterelli della borghesia italiana, pi&ugrave; che all'opera di Machiavelli, G. aveva in effetti prestato molta attenzione, resistendo a chi lo esortava a guardare invece soprattutto al segretario fiorentino, poich&eacute; dal carcere scrisse alla cognata Tatiana, il 23 febbraio 1931: &laquo;quando vidi il Cosmo, l'ultima volta, nel maggio 1922 [...], egli ancora insistette perch&eacute; io scrivessi uno studio sul Machiavelli e il machiavellismo; era una sua idea fissa, fin dal 1917, che io dovessi scrivere uno studio sul Machiavelli&raquo; (LC 399). Vi era in G. un atteggiamento di scetticismo nei confronti di Machiavelli, come sembra confermato dal fatto che nella lettera del 19 marzo 1927 a Tania (LC 54-7), nella quale viene formulato il primo piano generale di lavoro per i Q, Machiavelli non compare, cos&igrave; come &egrave; assente dall'elenco di &laquo;argomenti principali&raquo; che apre il Q 1 alla data dell'8 febbraio 1929. E nello stesso Q 1, in cui pure sono poste le basi per lo sviluppo successivo del concetto di egemonia, i riferimenti a Machiavelli, nei testi di prima stesura, sono per nulla sostanziali. Poi, nel Q 4 (1930-1932), a breve distanza l'una dall'altra, compaiono alcune note dedicate al rapporto Machiavelli-Marx. Nello stesso Q 4 e nel Q 8 (1931-1932) sono raccolte la maggior parte delle prime stesure delle note che costituiranno il Q 13, intitolato Noterelle sulla politica del Machiavelli. Inoltre, nelle prime due pagine del Q 8 (<a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935-6) viene indicato Machiavelli come oggetto di analisi e subito dopo G. specifica: &laquo;Machiavelli come tecnico della politica e come politico integrale o in atto&raquo;; e a seguire, nei Raggruppamenti di materia, Machiavelli compare al secondo posto. Va fatto presente che soltanto una parte delle note rubricate sotto il titolo Machiavelli compare nel Q 13; altre note compaiono nei <a href='http://gramscisource.org/quaderno/5/nota/6' target='_blank' class='link-to-note'>Q 5, 6</a>, 7, 14, 15, 17. Infine, con il titolo Niccol&ograve; Machiavelli II c'&egrave; un inizio di riscrittura delle note sul segretario fiorentino nel brevissimo Q 18. La pi&ugrave; significativa della serie di note iniziali del Q 4 afferma che lo studio del rapporto Machiavelli-Marx &laquo;pu&ograve; dar luogo a un duplice lavoro: uno studio sui rapporti reali tra i due in quanto teorici della politica militante, dell'azione, e un libro che traesse dalle dottrine marxiste un sistema ordinato di politica attuale del tipo Principe. L'argomento sarebbe il partito politico, nei suoi rapporti con le classi e con lo Stato&raquo; (<a href='http://gramscisource.org/quaderno/4/nota/10' target='_blank' class='link-to-note'>Q 4, 10</a>, 432). L'interesse gramsciano per il segretario fiorentino &egrave; alimentato dalle interpretazioni e dalle polemiche, dalle battaglie politiche e culturali combattute in quel torno d'anni in suo nome in Italia e, istituendo il rapporto con Marx, primo fra i marxisti, G. si muove nell'ottica di un approfondimento di questo nesso rispetto a Croce, che aveva sostenuto, nel 1897, in termini che, appunto, abbisognavano di un adeguato approfondimento: &laquo;Il Marx, come sociologo, non ci ha dato, di certo, definizioni sottilmente elaborate della &ldquo;socialit&agrave;&rdquo; [...] ma egli insegna, pur con le sue proposizioni approssimative nel contenuto e paradossali nella forma, a penetrare in ci&ograve; che &egrave; la societ&agrave; nella sua realt&agrave; effettuale. Anzi, per questo rispetto, mi meraviglio come nessuno finora abbia pensato a chiamarlo, a titolo di onore, il &ldquo;Machiavelli del proletariato&rdquo;&raquo; (Croce 1968b, 103-4); cos&igrave; procedendo, commenta G., a Croce sfugge il fatto per nulla secondario che in Marx &laquo;&egrave; contenuto in nuce anche l'aspetto etico-politico della politica o la teoria dell'egemonia e del consenso, oltre all'aspetto della forza e dell'economia&raquo; (<a href='http://gramscisource.org/quaderno/10b/nota/41%20X' target='_blank' class='link-to-note'>Q 10 II, 41.X</a>, 1315). In quest'opera di approfondimento G. si pone due obiettivi: a) ricercare un'interpretazione marxista delle opere di Machiavelli; b) ricondurre all'interno del pensiero teorico della filosofia della praxis alcuni momenti dell'opera di Machiavelli in quanto &ldquo;traducibile&rdquo; nel pensiero marxista. In questo percorso G. porr&agrave; una cura particolare a distinguere Machiavelli dal machiavellismo, in analogia con la distinzione in lui costantemente presente fra Marx e il marxismo. Sul piano della traducibilit&agrave; &laquo;in linguaggio politico moderno&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 661) dell'opera di Machiavelli, G. afferma che essa non si presenta come un'utopia dalla quale emerga &laquo;uno Stato gi&agrave; costituito, con tutte le sue funzioni e i suoi elementi costituiti&raquo; (<a href='http://gramscisource.org/quaderno/5/nota/127' target='_blank' class='link-to-note'>ivi</a>, 657). Si tratta di un'opera tutta fondata sulla critica del presente espressa attraverso concetti generali in forma non sistematica, che ha partorito un'originale concezione del mondo assimilabile alla filosofia della prassi &laquo;in quanto non riconosce elementi trascendentali o immanentistici (in senso metafisico) ma si basa tutta sull'azione concreta dell'uomo che per le sue necessit&agrave; storiche opera e trasforma la realt&agrave;&raquo; (<a href='http://gramscisource.org/quaderno/5/nota/127' target='_blank' class='link-to-note'>ibid.</a>). Infatti, ricercare un elemento utopistico nel Principe vorrebbe dire soffermarsi sul fatto che un principe non esisteva nella realt&agrave; italiana del XVI secolo e Machiavelli traccia un profilo &laquo;di come deve essere il Principe per condurre un popolo alla fondazione del nuovo Stato&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1556) e lo fa &laquo;con rigore logico, con distacco scientifico&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>) divenendo esso stesso popolo, confondendosi con il popolo, quel popolo da lui convinto e del quale &egrave; diventato &laquo;coscienza ed espressione, si sente medesimezza&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). E nel &laquo;volumetto&raquo; di Machiavelli tutto il ragionamento va a confluire nella conclusione che, lungi dall'essere retorica o addirittura esterna rispetto al contenuto dell'opera, quasi &laquo;appiccicata&raquo;, &egrave; estrinsecazione di passione, affetto, febbre, &laquo;fanatismo d'azione [...] elemento necessario dell'opera, anzi come quell'elemento che riverbera la sua vera luce su tutta l'opera e ne fa come un &ldquo;manifesto politico&rdquo;&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). Pi&ugrave; specificamente: &laquo;La conclusione del Principe giustifica tutto il libro anche verso le masse popolari che realmente dimenticano i mezzi impiegati per raggiungere un fine se questo fine &egrave; storicamente progressivo, cio&egrave; risolve i problemi essenziali dell'epoca e stabilisce un ordine in cui sia possibile muoversi, operare, lavorare tranquillamente&raquo; (<a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, 1618). Giunto al nodo cruciale della definizione del principe di Machiavelli &laquo;in linguaggio politico moderno&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 661), G. opera delle distinzioni: &laquo;&ldquo;principe&rdquo; potrebbe essere un capo di Stato, un capo di governo, ma anche un capo politico che vuole conquistare uno Stato o fondare un nuovo tipo di Stato; in questo senso &ldquo;principe&rdquo; potrebbe tradursi in lingua moderna &ldquo;partito politico&rdquo;&raquo; (<a href='http://gramscisource.org/quaderno/5/nota/127' target='_blank' class='link-to-note'>ivi</a>, 662), ossia &laquo;un elemento di societ&agrave; complesso nel quale gi&agrave; abbia inizio il concretarsi di una volont&agrave; collettiva riconosciuta e affermatasi parzialmente nell'azione, [...] la prima cellula in cui si riassumono dei germi di volont&agrave; collettiva che tendono a divenire universali e totali&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1558). Il Principe di Machiavelli, inoltre, &egrave; un'opera nella quale il realismo politico trova la sua realizzazione nella necessit&agrave; di uno Stato nazionale unitario per raggiungere il quale si pone il problema dell'educazione del popolo, intendendo con ci&ograve; rendere il popolo &laquo;convinto e consapevole che pu&ograve; esistere una sola politica, quella realistica&raquo; (<a href='http://gramscisource.org/quaderno/14/nota/33' target='_blank' class='link-to-note'>Q 14, 33</a>, 1691), che ha come obiettivo il raggiungimento del fine dello Stato unitario per il quale il principe, intorno al quale il popolo deve stringersi e al quale deve obbedire, impiegher&agrave; i mezzi idonei: &laquo;La posizione del Machiavelli, in tal senso, sarebbe da avvicinare a quella dei teorici e dei politici della filosofia della prassi, che anche essi hanno cercato di costruire e diffondere un &ldquo;realismo&rdquo; popolare, di massa&raquo; (<a href='http://gramscisource.org/quaderno/14/nota/33' target='_blank' class='link-to-note'>ibid.</a>). Quando si parla della democrazia di Machiavelli, quindi, bisogna essere molto accorti e collocarla nel tempo storico in cui visse il fiorentino, poich&eacute; si tratta del &laquo;consenso attivo delle masse popolari per la monarchia assoluta, in quanto limitatrice e distruttrice dell'anarchia feudale e signorile e del potere dei preti, in quanto fondatrice di grandi Stati territoriali nazionali&raquo; (<a href='http://gramscisource.org/quaderno/14/nota/33' target='_blank' class='link-to-note'>ibid.</a>). Infatti &laquo;nell'interpretare il Machiavelli si dimentica che la monarchia assoluta era in quei tempi una forma di reggimento popolare e che essa si appoggiava sui borghesi contro i nobili e anche contro il clero&raquo; (<a href='http://gramscisource.org/quaderno/13/nota/25' target='_blank' class='link-to-note'>Q 13, 25</a>, 1618). Proprio la contestualizzazione del pensiero di Machiavelli consente a G. di sottoporre a critica, pur riconoscendone i meriti, la &laquo;moderna &ldquo;machiavellistica&rdquo; derivata dal Croce&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1572). Machiavelli non pu&ograve; essere considerato semplicisticamente il politico adatto a tutti i tempi, e quindi comunque attuale; egli &egrave; &laquo;espressione necessaria del suo tempo&raquo; (<a href='http://gramscisource.org/quaderno/13/nota/13' target='_blank' class='link-to-note'>ibid.</a>), segnato dalle lotte intestine a Firenze, da quelle fra gli Stati italiani per un equilibrio politico nella penisola e da quelle fra gli Stati italiani per un equilibro europeo, &laquo;ossia dalle contraddizioni tra le necessit&agrave; di un equilibrio interno italiano e le esigenze degli Stati europei in lotta per l'egemonia&raquo; (<a href='http://gramscisource.org/quaderno/13/nota/13' target='_blank' class='link-to-note'>ibid.</a>). Fortemente attratto dagli esempi della Francia e della Spagna, che avevano raggiunto l'unit&agrave; nazionale, Machiavelli opera un &laquo;&ldquo;paragone ellittico&rdquo;&raquo; e da l&igrave; ricava &laquo;le regole per uno Stato forte in generale e italiano in particolare&raquo; (<a href='http://gramscisource.org/quaderno/13/nota/13' target='_blank' class='link-to-note'>ibid.</a>). Machiavelli, perci&ograve;, &egrave; uomo del suo tempo e la sua scienza politica &egrave; la filosofia di quel tempo che ha come obiettivo l'organizzazione delle monarchie nazionali assolute (e in <a href='http://gramscisource.org/quaderno/6/nota/52' target='_blank' class='link-to-note'>Q 6, 52</a>, 724 G. individua il &laquo;dissidio tragico della personalit&agrave; umana machiavellica&raquo; lacerata fra la volont&agrave; di non staccarsi dalla repubblica e la comprensione che l'unica soluzione ai problemi del tempo &egrave; la monarchia assoluta), ossia di quella forma politica in grado di facilitare lo sviluppo delle forze produttive borghesi: &laquo;In Machiavelli si pu&ograve; scoprire in nuce la separazione dei poteri e il parlamentarismo (il regime rappresentativo): la sua &ldquo;ferocia&rdquo; &egrave; rivolta contro i residui del mondo feudale, non contro le classi progressive&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1572). Infatti il Valentino in Romagna pone termine all'anarchia feudale appoggiandosi sulle classi dei mercanti e dei contadini, cio&egrave; individuando l'alleanza di classe pi&ugrave; idonea alla fondazione e al consolidamento di un nuovo potere. In questo modo G., riconsegnando Machiavelli al tempo dell'Umanesimo e del Rinascimento, lo sottrae a ogni possibile appropriazione indebita da parte del pensiero conservatore sostenitore della ragion di Stato: &laquo;Il Machiavelli &egrave; rappresentante in Italia della comprensione che il Rinascimento non pu&ograve; essere tale senza la fondazione di uno Stato nazionale, ma come uomo egli &egrave; il teorico di ci&ograve; che avviene fuori d'Italia, non di eventi italiani&raquo; (<a href='http://gramscisource.org/quaderno/17/nota/8' target='_blank' class='link-to-note'>Q 17, 8</a>, 1913-4); e ancora: &laquo;L'Umanesimo fu &ldquo;politico-etico&rdquo;, non artistico, fu la ricerca delle basi di uno &ldquo;Stato italiano&rdquo; che avrebbe dovuto nascere insieme e parallelamente alla Francia, alla Spagna, all'Inghilterra: in questo senso l'Umanesimo e il Rinascimento hanno come esponente pi&ugrave; espressivo il Machiavelli&raquo; (<a href='http://gramscisource.org/quaderno/17/nota/33' target='_blank' class='link-to-note'>Q 17, 33</a>, 1936). Nonostante questo sforzo di contestualizzare l'opera del segretario fiorentino, G. fa presente come, nell'ambito di quelle tradizioni che hanno generato una quantit&agrave; notevole di intellettuali, possano svilupparsi &laquo;&ldquo;genii&rdquo; che non corrispondono ai tempi in cui vivono concretamente, ma a quelli in cui vivono &ldquo;idealmente&rdquo; e culturalmente. Machiavelli potrebbe essere uno di questi&raquo; (<a href='http://gramscisource.org/quaderno/15/nota/53' target='_blank' class='link-to-note'>Q 15, 53</a>, 1817). Sul terreno storico concreto G. individua il tema di fondo e la chiave di lettura dell'opera di Machiavelli: si tratta del rapporto tra arte politica, arte del governo e arte della guerra. Proprio a proposito dell'arte della guerra e della necessit&agrave; delle &ldquo;armi proprie&rdquo;, ossia della milizia nazionale cui fa sovente riferimento il segretario fiorentino, G. rinviene il &laquo;giacobinismo precoce&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560) di Machiavelli, ovvero la necessit&agrave; di &laquo;una forza giacobina efficiente&raquo;, quella stessa che in altre realt&agrave; nazionali &egrave; stata la base per la fondazione dello Stato moderno, in grado, in un paese come l'Italia in preda al parassitismo conseguente allo sfacelo della borghesia comunale, di fungere da elemento dirigente del processo di unificazione e indipendenza nazionale. In questa prospettiva, gruppi tendenzialmente giacobini potevano essere ricercati fra i ceti sociali urbani &laquo;convenientemente sviluppati nel campo della produzione industriale&raquo; e in possesso di un &laquo;determinato livello di cultura storicopolitica&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). Da questi gruppi avrebbe potuto avere inizio la rivoluzione nazionale, cio&egrave; la prima fase della formazione della volont&agrave; collettiva nazionale-popolare, che &laquo;&egrave; impossibile se le grandi masse dei contadini coltivatori non irrompono simultaneamente nella vita politica. Ci&ograve; intendeva il Machiavelli attraverso la riforma della milizia, ci&ograve; fecero i giacobini nella Rivoluzione francese, in questa comprensione &egrave; da identificare un giacobinismo precoce del Machiavelli, il germe (pi&ugrave; o meno fecondo) della sua concezione della rivoluzione nazionale&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). Quindi la necessaria saldatura fra citt&agrave; e campagna, che gi&agrave; costituiva il cuore del programma politico di Machiavelli, diventa centrale nella lettura che G. d&agrave; del fallimento della creazione di una volont&agrave; collettiva nazionale-popolare in Italia, dove manc&ograve;, appunto, &laquo;una forza giacobina efficiente&raquo;.</p></body></html>