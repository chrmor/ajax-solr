<html><head><title>Gramsci Dictionary: Debito pubblico</title></head><body><h1>Debito pubblico</h1><p> Partendo da un libro dello storico Bernardino Barbadoro (Barbadoro 1929), considerato &laquo;indispensabile per vedere [...] come la borghesia comunale non riusc&igrave; a superare la fase economica-corporativa, cio&egrave; a creare uno Stato &ldquo;col consenso dei governati&rdquo; e passibile di sviluppo&raquo;, G. rileva &laquo;l'importanza politica del debito pubblico&raquo;. Nella Firenze della fine del Quattrocento, infatti, la classe dominante, detentrice di ricchezza, riteneva di riversare, attraverso una politica di prestiti all'erario, sulla massa popolare la maggior parte degli oneri fiscali, per poi trovarsi punita dall'insolvenza del Comune. Insolvenza che, &laquo;coincidendo con la crisi economica, contribu&igrave; ad acuire il male e ad alimentare il dissesto del paese&raquo; (<a href='http://gramscisource.org/quaderno/6/nota/13' target='_blank' class='link-to-note'>Q 6, 13</a>, 695). In <a href='http://gramscisource.org/quaderno/9/nota/105' target='_blank' class='link-to-note'>Q 9, 105</a>, 1168-9 G. torna a occuparsi del problema del debito pubblico nell'ambito dell'ampia riflessione sugli effetti della crisi del 1929. Lo spunto &egrave; offerto dai discorsi parlamentari tenuti nel 1932 da Dino Grandi, che intendeva porre &laquo;la quistione italiana come quistione mondiale, da risolvere insieme alle altre che formano l'espressione politica della crisi iniziata nel 1929&raquo;. Secondo il ministro, la &ldquo;questione italiana&rdquo; consiste nel fatto che &laquo;l'incremento demografico del paese &egrave; in contrasto con la povert&agrave; relativa del paese&raquo;, cio&egrave; consiste &laquo;nell'esistenza di un superpopolamento&raquo;. Occorrerebbe perci&ograve; che &laquo;all'Italia fosse data la possibilit&agrave; di espandersi, sia economicamente che demograficamente ecc.&raquo;. G. osserva che i rapporti generali internazionali sono sfavorevoli all'Italia, ma rileva che &laquo;il basso saggio individuale di reddito nazionale&raquo; non &egrave; solo dovuto alla &laquo;povert&agrave; &ldquo;naturale&rdquo; del paese&raquo;, ma &egrave; imputabile anche a &laquo;fattori storico-sociali creati e mantenuti da un determinato indirizzo politico&raquo;. La politica del debito pubblico condotta dal governo italiano &egrave; infatti la dimostrazione della volont&agrave; politica di non razionalizzare i rapporti interni: &laquo;Diminuisce il reddito nazionale, aumentano i parassiti, il risparmio si restringe ed &egrave;, anche cos&igrave; ristretto, riversato nel debito pubblico, cio&egrave; fatto causa di nuovo parassitismo relativo e assoluto&raquo;.</p><h2>VITO SANTORO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bilancio statale'>Bilancio statale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Borghesia comunale'>Borghesia comunale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a></body></html>