<html><head><title>Gramsci Dictionary: Sicilia, siciliani</title></head><body><h1>Sicilia, siciliani</h1><p> Nel rapporto tra Nord e Sud la Sicilia si colloca in una posizione particolare, dacch&eacute; &laquo;si stacca dal Mezzogiorno per molti rispetti&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35). Infatti Pirandello &egrave; avvicinato da G. al futurismo, a cui pure sono ritenuti vicini, se lo si intende in un'accezione pi&ugrave; ampia come &laquo;opposizione al classicismo tradizionale&raquo;, Gentile e l'idealismo, mentre Crispi &egrave; definito da G. &laquo;l'uomo dell'industria settentrionale&raquo; (<a href='http://gramscisource.org/quaderno/1/nota/43' target='_blank' class='link-to-note'>ibid.</a>). Crispi accus&ograve; avventatamente i Fasci siciliani di essersi venduti agli inglesi, ma effettivamente una preoccupazione in tal senso ossessionava &laquo;il gruppo dirigente nazionale pi&ugrave; responsabile e sensibile&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2040), tanto che i siciliani furono molto presenti nei ministeri dal 1860 in poi, a causa di &laquo;una politica di ricatto dei partiti dell'isola, che sottomano hanno mantenuto uno spirito &ldquo;separatista&rdquo; a favore dell'Inghilterra&raquo; (<a href='http://gramscisource.org/quaderno/19/nota/26' target='_blank' class='link-to-note'>ibid.</a>). La popolarit&agrave; di Crispi nella regione ha favorito la diffusione tra gli intellettuali siciliani di una forma di &laquo;esasperazione unitaria&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 36), che ha determinato &laquo;una permanente atmosfera di sospetto contro tutto ci&ograve; che pu&ograve; arieggiare a separatismo&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 46). Tuttavia il &laquo;fanatismo &ldquo;unitario&rdquo;&raquo; non imped&igrave; ai latifondisti siciliani di minacciare nel 1920 la separazione della regione, episodio che trova per G. una chiave di interpretazione nelle campagne portate avanti dal &ldquo;Mattino&rdquo; in due tappe, dal 1919 al 1926, che per il pensatore sardo non possono essere considerate semplicisticamente &laquo;non legate a correnti di opinione pubblica e a stati d'animo rimasti sotterranei [...] per l'atmosfera di intimidazione formata dall'&ldquo;unitarismo ossessionato&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Il giornale sosteneva la tesi secondo cui il Mezzogiorno era entrato a far parte dello Stato unitario sulla base contrattuale dello Statuto albertino, ma poteva uscirne se tale base fosse risultata modificata. La rivoluzione siciliana del 1848 fu interpretata da Croce come un moto di tipo separatista e l'esistenza o meno di un separatismo siciliano fu al centro di una polemica accesa, che secondo G. dimostra la persistenza degli interessi in gioco. Secondo Luigi Natoli, l'accusa di separatismo sfrutterebbe l'argomento dell'approvazione del programma federalista da parte di &laquo;taluni uomini insigni dell'Isola&raquo; e delle sue &laquo;rappresentanze&raquo; (<a href='http://gramscisource.org/quaderno/3/nota/24' target='_blank' class='link-to-note'>Q 3, 24</a>, 305). Per l'autore dei Q resta comunque il fatto che non pu&ograve; non avere significato che tale programma abbia trovato i maggiori sostenitori proprio in Sicilia. La polemica nella sua asprezza prova inoltre per G. proprio ci&ograve; che essa vorrebbe negare, cio&egrave; il fatto che &laquo;lo strato sociale unitario in Sicilia &egrave; molto sottile&raquo; ed esso &laquo;padroneggia a stento forze latenti &ldquo;demoniache&rdquo; che potrebbero anche essere separatiste se questa soluzione, in determinate occasioni, si presentasse come utile per certi interessi&raquo; (<a href='http://gramscisource.org/quaderno/19/nota/40' target='_blank' class='link-to-note'>Q 19, 40</a>, 2063). Il moto del 1867 e &laquo;certe manifestazioni del dopoguerra&raquo;, a cui Natoli non fa riferimento, rivelano &laquo;l'esistenza di correnti sotterranee, che mostrano un certo distacco tra le masse popolari e lo Stato unitario, su cui speculavano certi gruppi dirigenti&raquo; (<a href='http://gramscisource.org/quaderno/19/nota/40' target='_blank' class='link-to-note'>ibid.</a>). In <a href='http://gramscisource.org/quaderno/5/nota/157' target='_blank' class='link-to-note'>Q 5, 157</a> G. pure precisa che gli intellettuali siciliani possono essere divisi in due classi, quella dei &laquo;crispini-unitaristi&raquo;, tra cui pu&ograve; essere annoverato anche Verga, e quella dei &laquo;separatisti tendenziali&raquo; (<a href='http://gramscisource.org/quaderno/5/nota/157' target='_blank' class='link-to-note'>ivi</a>, 680). Oggetto di discussione &egrave; anche il contributo della Sicilia alla storia unitaria del Risorgimento: Vittorio Emanuele Orlando, rappresentante del &laquo;&ldquo;sicilianismo&rdquo;&raquo;, concordava con Michele Amari nell'&laquo;affermare che la Sicilia &egrave; stata un momento della storia universale&raquo; e che &laquo;il popolo siciliano ha avuto una fase creatrice di Stato&raquo; (<a href='http://gramscisource.org/quaderno/5/nota/88' target='_blank' class='link-to-note'>Q 5, 88</a>, 620); Croce, invece, citato da Francesco Brandileone, affermava che &laquo;quella storia nella sua sostanza non &egrave; nostra o nostra &egrave; soltanto per piccola parte secondaria&raquo; (<a href='http://gramscisource.org/quaderno/5/nota/88' target='_blank' class='link-to-note'>ibid.</a>). In Sicilia, come in Puglia, regioni in cui c'&egrave; il latifondo estensivo, G. ricorda inoltre, a proposito del cosiddetto problema delle &ldquo;cento citt&agrave;&rdquo;, l'&laquo;agglomerazione in borgate contadine di grandi masse di braccianti agricoli e di contadini senza terra&raquo; (<a href='http://gramscisource.org/quaderno/3/nota/39' target='_blank' class='link-to-note'>Q 3, 39</a>, 317).</p><h2>JOLE SILVIA IMBORNONE</h2></body></html>