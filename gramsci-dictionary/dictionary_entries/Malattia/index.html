<html><head><title>Gramsci Dictionary: Malattia</title></head><body><p> Nei Q pi&ugrave; di una nota evidenzia il rapporto intercorrente tra medicina e religione; in <a href='http://dl.gramsciproject.org/quaderno/6/nota/209' target='_blank' class='link-to-note'>Q 6, 209</a> G. sottolinea il prestigio sociale della figura dei medici in senso lato, cio&egrave; di coloro i quali &laquo;&ldquo;lottano&rdquo; o appaiono lottare contro la morte e le malattie&raquo; (<a href='http://dl.gramsciproject.org/quaderno/6/nota/209' target='_blank' class='link-to-note'>ivi</a>, 846), secondi per l'importanza che la societ&agrave; attribuisce loro solo ai ministri di culto, ma spesso legati a questi ultimi. Certe funzioni amministrative negli ospedali infatti erano svolte da religiosi, osserva G.; inoltre spesso per &laquo;esorcismi, assistenze varie&raquo; ecc. &laquo;dove appare il medico appare il prete&raquo; (<a href='http://dl.gramsciproject.org/quaderno/6/nota/209' target='_blank' class='link-to-note'>ibid.</a>). D'altronde &laquo;l'idea del miracolo&raquo; connette strettamente figure religiose e guarigione dalla malattia: cos&igrave;, con un'affermazione molto netta, G. scrive in <a href='http://dl.gramsciproject.org/quaderno/14/nota/55' target='_blank' class='link-to-note'>Q 14, 55</a> che &laquo;dal punto di vista della credenza religiosa [...] il cattolicismo si &egrave; ridotto in gran parte a una superstizione di contadini, di ammalati, di vecchi e di donne&raquo; (<a href='http://dl.gramsciproject.org/quaderno/14/nota/55' target='_blank' class='link-to-note'>ivi</a>, 1714). Un altro tipo di con nessione tra malattia e fede compare invece in una &ldquo;perla&rdquo; gentiliana che cos&igrave; suona: &laquo;L'uomo sano crede in Dio e nella libert&agrave; del suo spirito&raquo;, che mette di fronte a due &laquo;&ldquo;sensi comuni&rdquo;, quello dell'uomo sano e quello dell'uomo malato&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>Q 8, 175</a>, 1047). G. si interroga sull'ambito di questa sanit&agrave; connessa alla fede, chiedendosi se sia fisica o piuttosto mentale, laddove &ldquo;sano&rdquo; vorrebbe dire &laquo;non pazzo&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>ibid.</a>). Nelle LC qualunque ritardo nella corrispondenza desta allarme sulla salute di G., sebbene egli precisi a Tania che, nel caso sia cos&igrave; malato da non poter scrivere, pensa possa essere autorizzato l'invio di un telegramma ai familiari (LC 82, 2 maggio 1927). A essere facilmente preda dell'ansia in assenza di lettere (assenza spiegabile in realt&agrave; con il mancato ricevimento delle stesse) &egrave; soprattutto la madre, che G. tenta pertanto spesso di rassicurare; v. ad esempio LC 167 (a Tania, 5 marzo 1928): &laquo;La mia povera mamma &egrave; [...] disperata, perch&eacute; da due mesi non riceve mie lettere&raquo;. Alla mamma scrive lo stesso giorno: &laquo;non devi sempre pensare alle ipotesi peggiori [...]. Tu capisci che se stessi male, se mi sentissi indisposto, in qualsiasi maniera o grado, ti avvertirei subito, perch&eacute; penso che non avvertendoti farei ancora peggio e la notizia improvvisa di una mia malattia diventerebbe ancor pi&ugrave; allarmante per te&raquo; (LC 165). In una lettera del 22 settembre 1930 G. cerca inoltre di spingere la madre piuttosto a pensare a se stessa, a non stancarsi e a seguire pi&ugrave; assiduamente i consigli dei medici (LC 354; v. anche LC 372, alla madre, 15 dicembre 1930). In una lettera a Tania, invece, in agitazione per i suoi problemi intestinali, l'autore dei Q racconta l'ipocondria di cui possono diventare vittima i carcerati, ma da cui &egrave; fortunatamente immune: &laquo;Meno male che io ancora non mi sono lasciato conquistare dalla mentalit&agrave; carceraria, altrimenti non mi sarei pi&ugrave; levato dal letto e mi sarei persuaso di avere realmente tutti i malanni da te enumerati&raquo; (LC 404, 23 marzo 1931). Se Tania avesse comunicato i suoi timori ad altri carcerati, essi avrebbero potuto suicidarsi per &laquo;paura delle malattie e delle sofferenze, per misteriosi malanni non riconosciuti dalla proterva cattiva volont&agrave; dei sanitari&raquo;. Essi infatti leggono tutti gli articoli di medicina e si procurano trattati e opere divulgative popolari, per poi convincersi di avere &laquo;300 o 400 malattie almeno&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>ibid.</a>), cominciando a percepirne i sintomi, tanto da prendere i medicinali rifiutati dai compagni di cella, nella certezza di avere tutte le patologie possibili. Tra gli esiti &laquo;pittoreschi e maravigliosi&raquo; di queste &laquo;fissazioni&raquo; G. cita il caso di un politico che si era procacciato un trattato di ostetricia perch&eacute;, avendo dovuto in un'emergenza assistere una partoriente, voleva documentarsi, ormai &laquo;ossessionato dal senso di responsabilit&agrave; sentito allora&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>ibid.</a>). D'altra parte molti carcerati fingevano di stare male per avere &laquo;cibi speciali&raquo; (LC 471, a Tatiana, 28 settembre 1931), sicch&eacute; c'era diffidenza reciproca tra i medici, ormai prevenuti, e i carcerati, ormai abituati allo scetticismo del personale sanitario durante le visite anche dinanzi a vere malattie. G. &egrave; spesso molto dettagliato nell'aggiornare soprattutto Tania sulle sue condizioni di salute, ma si proponeva anche di non trasformare le sue lettere in &laquo;bollettini medici (!) pieni di strafalcioni e di corbellerie&raquo; (LC 477, a Tania, 5 ottobre 1931). La sua malattia non poteva che peggiorare nel carcere di Turi, in cui il servizio di sorveglianza rendeva impossibile dormire: G. cos&igrave;, &laquo;ammalato di nervi e di ipertensione sanguigna&raquo;, si sente a ogni ora come &laquo;dentro a una campana che suoni a martello&raquo;, sicch&eacute; le sue giornate sono un susseguirsi di &laquo;sussulti e di convulsioni&raquo;, che alla vita rendono &laquo;preferibile il suicidio&raquo; (LC 821, istanza di trasferimento a Novelli, direttore generale delle case di correzione e di pena, Roma, scritta a Turi il 3 novembre 1933). A proposito dei disturbi di Giulia G. scrive invece che soffre di &laquo;&ldquo;problemi insolubili&rdquo;, irreali, combatte contro fantasmi suscitati dalla sua fantasia disordinata e febbrile&raquo;. Pertanto sente il bisogno di appoggiarsi a un'&laquo;autorit&agrave; esterna, ad uno stregone o a un medico psicanalitico&raquo; (LC 535, a Tania, 15 febbraio 1932), laddove secondo G. per &laquo;questo ordine di malattie psichiche&raquo; si pu&ograve; e &laquo;quindi si deve essere &ldquo;medici di se stessi&rdquo;&raquo; (LC 545, a Tania, 7 marzo 1932). A Giulia egli dice infatti che la cura psicanalitica, se &laquo;il medico curante non riesce in poco tempo a vincere la resistenza del soggetto e a strapparlo con la sua autorit&agrave; alla depressione&raquo;, pu&ograve; &laquo;aggravare le malattie nervose invece di guarirle, suggerendo all'ammalato motivi di nuove inquietudini&raquo; (LC 597-8, 18 luglio 1932). G. allora dice di credere pi&ugrave; nel medico curante che nello psicanalista e ricorda che il &laquo;prestigio scientifico&raquo; del vecchio Lombroso era tale che, solo per essere stati visitati da lui, molti pazienti miglioravano (LC 415, a Tatiana, 20 marzo 1931); postula tuttavia l'ipotesi che &laquo;la psicanalisi sia pi&ugrave; concreta della vecchia psichiatria o almeno costringa i medici a studiare pi&ugrave; concretamente i singoli ammalati, cio&egrave; a vedere l'ammalato e non la &ldquo;malattia&rdquo;&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>ibid.</a>).</p></body></html>