<html><head><title>Gramsci Dictionary: Divisione dei poteri</title></head><body><p> Il tema liberale della divisione dei poteri, se si eccettua una fugace menzione in riferimento al mutare del diritto processuale in <a href='http://dl.gramsciproject.org/quaderno/16/nota/20' target='_blank' class='link-to-note'>Q 16, 20</a>, 1889, compare una sola volta nei Q ed &egrave; messo in relazione al rapporto fra societ&agrave; civile e societ&agrave; politica: &laquo;La divisione dei poteri e tutta la discussione avvenuta per la sua realizzazione e la dogmatica giuridica nata dal suo avvento, sono il risultato della lotta tra [la] societ&agrave; civile e la societ&agrave; politica di un determinato periodo storico, con un certo equilibrio instabile delle classi&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>Q 6, 81</a>, 751). La lotta di cui parla G. &egrave; quella che le classi emergenti combattono contro gli intellettuali ancora legati &laquo;alle vecchie classi dominanti&raquo;, cio&egrave; quegli strati intellettuali pi&ugrave; direttamente posti al diretto servizio dello Stato, &laquo;specialmente [la, ndr] burocrazia civile e militare&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>ibid.</a>). In questa nota, la divisione dei poteri rappresenta un compromesso temporaneo fra istanze emergenti e strati intellettuali conservativo-burocratici, ma G. prosegue nell'analisi e riconosce l'&laquo;importanza essenziale della divisione dei poteri per il liberalismo politico ed economico&raquo;, sostenendo che &laquo;tutta l'ideologia liberale, con le sue forze e le sue debolezze, pu&ograve; essere racchiusa nel principio della divisione dei poteri&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>ivi</a>, 752). Da qui G. formula un giudizio molto preciso, rilevando quello che secondo lui &egrave; il limite costitutivo del liberalismo: si tratta appunto della &laquo;burocrazia, cio&egrave; la cristallizzazione del personale dirigente che esercita il potere coercitivo e che a un certo punto diventa casta&raquo;. Il liberalismo ha quindi per G. una debolezza costitutiva, quella di non fare i conti con il fenomeno burocratico, &laquo;onde la rivendicazione popolare della eleggibilit&agrave; di tutte le cariche, rivendicazione che &egrave; estremo liberalismo e nel tempo stesso sua dissoluzione&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>ibid.</a>).</p></body></html>