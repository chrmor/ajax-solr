<html><head><title>Gramsci Dictionary: Croce, Benedetto</title></head><body><p> Sul rapporto G.-Croce si &egrave; esercitata una consistente parte della letteratura critica, sia quando si &egrave; trattato di valutarne gli aspetti comparativi, testuali e storico-filologici, sia quando il discorso si &egrave; collocato sul piano del confronto fra la tradizione marxista e quella liberale, sia infine per il valore che esso ha nel quadro pi&ugrave; generale della storia degli intellettuali italiani del secolo XX. Qui non &egrave; certo possibile ripercorrere la complessa trama delle interpretazioni; &egrave; sufficiente riferirsi al giudizio, ancora oggi del tutto condivisibile, che sul finire degli anni Sessanta esprimeva Garin, quando scriveva che il dialogo-confronto tra i due pensatori traduceva, all'altezza dei problemi e dei contesti italiani, &laquo;alcuni grandi temi della cultura contemporanea&raquo;. Quanto G. percepisse (e criticasse) la rilevante presenza di Croce nella politica e nella cultura italiana lo si pu&ograve; rilevare dal primo significativo riferimento al filosofo abruzzese nel Q 1, nelle pagine dedicate alla direzione moderata del Risorgimento e al formarsi di un blocco intellettuale meridionale &laquo;che ha a capo B. Croce e Giustino Fortunato e che si dirama in tutta Italia&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 48). Era questo, in sostanza, il motivo di fondo che doveva indurre G. a una serrata critica della filosofia di Croce. Egli ben vedeva la distanza che correva tra la fin troppo smaccata identit&agrave; tra ideologia e filosofia postulata dall'attualismo di Gentile e la filosofia crociana delle distinzioni, ma nella tendenza alla fusione tra pratica e teoria &ndash; alla quale Croce resisteva &ldquo;eroicamente&rdquo; &ndash; G. includeva anche il materialismo storico, e ci&ograve; perch&eacute; Croce &laquo;ha viva la coscienza che tutti i movimenti di pensiero moderni portano a una rivalutazione trionfale del materialismo storico, cio&egrave; al capovolgimento della posizione tradizionale del problema filosofico e alla morte della filosofia intesa nel modo tradizionale&raquo; (<a href='http://dl.gramsciproject.org/quaderno/1/nota/132' target='_blank' class='link-to-note'>Q 1, 132</a>, 119). Sta qui, dunque, il nucleo essenziale del giudizio gramsciano su Croce. Si tratta del convincimento che G. espone in <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>. Il marxismo &egrave; stato un momento cruciale e determinante della cultura moderna, tanto da influenzarne non poche correnti di pensiero. Ma, come avviene per tutti i grandi fenomeni culturali, esso &egrave; stato anche integrato e influenzato da altre posizioni. G. assegna a se stesso la prosecuzione del compito avviato da Labriola: la riconquista dell'autonomia concettuale e ideale del marxismo, attraverso la critica delle forme di revisione del suo corpus teorico. G. parla di una &laquo;doppia revisione&raquo;: &laquo;Da un lato alcuni suoi elementi, esplicitamente o implicitamente, sono stati assorbiti da alcune correnti idealistiche (Croce, Sorel, Bergson, ecc., i pragmatisti ecc.); dall'altra i marxisti &ldquo;ufficiali&rdquo;, preoccupati di trovare una &ldquo;filosofia&rdquo; che contenesse il marxismo, l'hanno trovata nelle derivazioni moderne del materialismo filosofico volgare o anche in correnti idealistiche come il Kantismo (Max Adler)&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ivi</a>, 441-2). Vengono cos&igrave; delineandosi i contenuti del confronto che G. apre con Croce, a iniziare dalla individuazione di quei tratti del marxismo assorbiti e &ldquo;rivisti&rdquo;: il convincimento che il materialismo storico potesse esser ridotto a canone empirico di ricerca storica e la questione del valore delle ideologie e della loro identit&agrave;-distinzione con la filosofia. Sul valore delle ideologie, ad esempio, G. rileva alcune contraddizioni in cui cadrebbe Croce. Mentre negli Elementi di politica egli ritiene, sbagliando secondo G., che per Marx le superstrutture sono apparenze e illusione, pi&ugrave; avanti avrebbe invece sostenuto che le ideologie sono &laquo;&ldquo;costruzioni pratiche&rdquo;, sono strumenti di direzione politica&raquo;, accogliendo dunque, dal materialismo storico, solo la parte &laquo;critico-distruttiva&raquo;. L'apparente convergenza tra il giovane Croce, critico delle alcinesche seduzioni della dea Giustizia e della dea Umanit&agrave;, e il marxismo, si dissolve dinanzi all'errata interpretazione del valore delle ideologie in Marx. Questi afferma con chiarezza che &egrave; sul terreno delle superstrutture che gli uomini prendono coscienza dei conflitti sociali e dei propri compiti, dunque sul terreno di una teoria critica e alternativa. Ci&ograve; che va combattuto sono le ideologie dei gruppi dominanti, gli strumenti del dominio politico. Tutt'altro il percorso di Croce, che &laquo;deve ora fare molti passi a ritroso e dare apparenza di florida giovinezza a un'altra decrepita maga sdentata, il liberalismo pi&ugrave; o meno deificato&raquo; (<a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 436-7; ma v. anche <a href='http://dl.gramsciproject.org/quaderno/4/nota/20' target='_blank' class='link-to-note'>Q 4, 20</a>, 441 e <a href='http://dl.gramsciproject.org/quaderno/4/nota/22' target='_blank' class='link-to-note'>Q 4, 22</a>, 442). Il confronto, come si vede, si sviluppa su un terreno di teoria politica pi&ugrave; che di filosofia in senso stretto. Ci&ograve; &egrave; dimostrato dal fatto che il filosofo napoletano rientra tra gli autori con cui G. si misura quando deve affrontare il tema dell'autonomia del fatto politico. Cos&igrave;, quando egli si sofferma sull'importanza che il machiavellismo ha avuto nello sviluppo della scienza politica in Italia, pone in risalto &laquo;la dimostrazione fatta, in modo compiuto, dal Croce, dell'autonomia del momento politico-economico&raquo;. G. pone, sia pure in termini problematici, la questione &ndash; gi&agrave; precedentemente toccata &ndash; del debito contratto da Croce nei confronti del materialismo storico, senza il quale forse egli non sarebbe giunto a quella conclusione. Ma accanto al riconoscimento vi &egrave; anche la critica, giacch&eacute; questa posizione di Croce mal si concilia con la &laquo;sua riduzione del materialismo storico a un mero canone empirico di metodologia storica&raquo; (<a href='http://dl.gramsciproject.org/quaderno/4/nota/56' target='_blank' class='link-to-note'>Q 4, 56</a>, 503-4). Quel che appare importante, in questi passaggi, &egrave; l'avvio della radicale critica gramsciana ai punti-chiave della filosofia di Croce: anzitutto alla dialettica dei distinti, della quale si riconosce l'&laquo;esigenza reale&raquo;, ma anche la contraddizione rispetto a un'idea canonica di dialettica che, hegelianamente, non pu&ograve; essere che degli opposti, negazione della negazione. La riforma crociana e gentiliana della dialettica (e qui G. accosta due posizioni oggettivamente e filologicamente inconciliabili) ha reso Hegel pi&ugrave; astratto, privandolo della parte &laquo;pi&ugrave; realistica, pi&ugrave; storicistica&raquo;. Il distacco &egrave; ora netto: da un lato la tradizione e gli eventi da cui nascono Hegel e Marx &ndash; la Riforma protestante e la Rivoluzione francese, cio&egrave; la filosofia della storia e l'identificazione del fare e del pensare &ndash;, dall'altro la tradizione di Vico (malgrado la sua &laquo;genialit&agrave;&raquo;) e Spaventa, cio&egrave; la speculazione astratta (v. anche <a href='http://dl.gramsciproject.org/quaderno/10-II/nota/41%20X' target='_blank' class='link-to-note'>Q 10 II, 41.X</a>, 1317). Ma la critica alla filosofia di Croce si connette costantemente in G. alla critica del suo atteggiamento pratico. Ne sono testimonianza le note a inizio del Q 6, quando G. affronta il tema cruciale del ruolo degli intellettuali nella grande crisi europea degli anni Venti e Trenta. Nelle analisi crociane dell'inizio degli anni Trenta G. coglie alcuni elementi di verit&agrave; e, tuttavia, la critica crociana dei fenomeni deteriori, astratti, irrazionali non conduce al riconoscimento del ruolo che nel mondo moderno pu&ograve; svolgere non il singolo intellettuale (o gruppi di intellettuali), ma la lotta sociale delle masse organizzate (in <a href='http://dl.gramsciproject.org/quaderno/6/nota/107' target='_blank' class='link-to-note'>Q 6, 107</a>, 779 G. accomuna nel medesimo errore di non aver visto la vera direzione della &laquo;corrente storica&raquo; Giolitti e Croce). L'atteggiamento pratico di Croce pu&ograve;, per G., aiutarci a capire la sua filosofia: &laquo;Nel Croce filosofia e &ldquo;ideologia&rdquo; finalmente si identificano, anche la filosofia si mostra niente altro che uno &ldquo;strumento pratico&rdquo; di organizzazione e di azione: di organizzazione di un partito, anzi di una internazionale di partiti, e di una linea di azione pratica. Il discorso di Croce al congresso di filosofia di Oxford [del 1930, ndr] &egrave; in realt&agrave; un manifesto politico, di una unione internazionale dei grandi intellettuali di ogni nazione, specialmente dell'Europa; e non si pu&ograve; negare che questo possa diventare un partito importante che pu&ograve; avere una funzione non piccola&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 690). Il discorso di Croce viene criticato da G. anche in <a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>, 852 ss., dove si respinge come ideologica un'interpretazione del materialismo storico come &laquo;&ldquo;scientismo&rdquo;&raquo; e &laquo;&ldquo;superstizione materialistica&rdquo;&raquo;, ma, pi&ugrave; distesamente, in <a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1291-301, dove, per&ograve;, sembra sfuggire a G. che il discorso di Croce conteneva non solo una critica del materialismo storico, ma anche una sferzante polemica contro il misticismo antistoricistico di Gentile che gli procur&ograve; furibondi attacchi dalla stampa del regime fascista. Quella di Croce, dunque, &egrave; una visione &ldquo;utopistica&rdquo; della politica, sia nella sua sfera teorica che in quella pratica, nel senso che mentre pensa di realizzare una pura storia e una pura filosofia, compie invece un esercizio di ideologia (<a href='http://dl.gramsciproject.org/quaderno/6/nota/112' target='_blank' class='link-to-note'>Q 6, 112</a>, 7823). G. dunque denuncia, per cos&igrave; dire, il carattere ideologico della filosofia di Croce, non senza per&ograve; far notare una netta differenza tra storicismo crociano e attualismo gentiliano, tra una visione della storia come storia dello Stato e la storia etico-politica (<a href='http://dl.gramsciproject.org/quaderno/7/nota/9' target='_blank' class='link-to-note'>Q 7, 9</a>, 858; ma v. anche <a href='http://dl.gramsciproject.org/quaderno/8/nota/227' target='_blank' class='link-to-note'>Q 8, 227</a>, 1084 e <a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>, 1091) fondata sulla distinzione tra societ&agrave; civile e societ&agrave; politica, tra egemonia e dittatura, tra un &laquo;regime liberale-democratico&raquo; e lo &laquo;Stato-governo&raquo; fascista (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 691). Croce &egrave; per G. &laquo;l'ultimo uomo del Rinascimento&raquo;, da considerare non tanto come filosofo, ma come &laquo;moralista e maestro di vita, costruttore di principi di condotta&raquo; (<a href='http://dl.gramsciproject.org/quaderno/7/nota/17' target='_blank' class='link-to-note'>Q 7, 17</a>, 867), ma proprio per questo &egrave; da combattere a viso aperto quando la sua filosofia diventa ideologia, nel senso gramsciano di &laquo;tendenza pratico-politica unilaterale&raquo; (<a href='http://dl.gramsciproject.org/quaderno/8/nota/27' target='_blank' class='link-to-note'>Q 8, 27</a>, 958). L'esigenza, cos&igrave;, di dar vita a un Anti-Croce &egrave; generata non da una polemica di poco conto o riduttivamente propagandistica, ma nasce da un continuo e serrato confronto critico tra storicismo materialistico e storicismo speculativo (tra gli altri luoghi in cui si criticano le tendenze speculative crociane v. <a href='http://dl.gramsciproject.org/quaderno/8/nota/224' target='_blank' class='link-to-note'>Q 8, 224</a>, 1081-2). Si legga quella straordinaria ed efficacissima sintesi di un gran lavoro analitico e interpretativo che G. affida a una breve nota sullo storicismo di Croce. Esso viene posto in relazione con i passaggi chiave di una riflessione di ampio respiro sulla storia italiana, sulla rivoluzione passiva, sui nessi rivoluzione-restaurazione: &laquo;Il Croce si inserisce nella tradizione culturale del nuovo Stato italiano e riporta la cultura nazionale alle origini, ma vivificandola [e arricchendola] con tutta la cultura europea [...] Stabilire con esattezza il significato storico e politico dello storicismo crociano significa appunto ridurlo alla sua reale portata, spogliandolo della grandezza brillante che gli viene attribuita come di manifestazione di una scienza obbiettiva, di un pensiero sereno e imparziale che si colloca al di sopra di tutte le miserie e le contingenze della lotta quotidiana, di una contemplazione disinteressata dell'eterno divenire della storia umana&raquo; (<a href='http://dl.gramsciproject.org/quaderno/8/nota/39' target='_blank' class='link-to-note'>Q 8, 39</a>, 966 ). A questo punto si pu&ograve; affrontare la lettura delle pagine gramsciane programmaticamente dedicate a Croce. Si conferma pienamente che l'argomento Croce &egrave; uno dei pochi ai quali G. dedica una scrittura e un interesse quasi sistematici. Come &egrave; noto, l'intero Q 10 (oltre 150 pagine a stampa) ha per oggetto la filosofia di Croce. L'articolazione del programma di studio del pensiero di Croce era stata anticipata nei Punti per un saggio su B. Croce, che si trovano in <a href='http://dl.gramsciproject.org/quaderno/8/nota/225' target='_blank' class='link-to-note'>Q 8, 225</a>, 1082-3. In questa sede non &egrave; possibile entrare nel dettaglio di tutte le analisi gramsciane: si pensi alle note sulle opere storiche di Croce, sulla sua concezione della religione, sulla sua concezione degli intellettuali, sui suoi errori di interpretazione delle dottrine economiche di Marx (come nelle pagine in cui si critica il saggio crociano sulla caduta tendenziale del saggio di profitto: v. <a href='http://dl.gramsciproject.org/quaderno/10-II/nota/33' target='_blank' class='link-to-note'>Q 10 II, 33</a>, 1278-9 e <a href='http://dl.gramsciproject.org/quaderno/10-II/nota/36' target='_blank' class='link-to-note'>Q 10 II, 36</a>, 1281 ss.) o a quelle in cui si polemizza con la lettura crociana della teoria del valore come paragone ellittico (<a href='http://dl.gramsciproject.org/quaderno/10-II/nota/38' target='_blank' class='link-to-note'>Q 10 II, 38</a>, 1287 ss.), alle note sulle teorie estetiche di Croce, che si criticano nei presupposti idealistici, ma si difendono dalle letture superficiali e giornalistiche (<a href='http://dl.gramsciproject.org/quaderno/15/nota/20' target='_blank' class='link-to-note'>Q 15, 20</a>, 1778), sulle questioni di logica e di grammatica (<a href='http://dl.gramsciproject.org/quaderno/29/nota/1' target='_blank' class='link-to-note'>Q 29, 1</a>, 2341-2). In sintesi, esse muovono dall'esigenza di capire gli &laquo;interessi intellettuali e morali (e quindi sociali)&raquo; di Croce (la sua sostanziale adesione alla &laquo;tradizione italiana dei moderati&raquo;, <a href='http://dl.gramsciproject.org/quaderno/8/nota/225' target='_blank' class='link-to-note'>Q 8, 225</a>, 1082-3), per passare poi a valutare il suo ruolo non secondario nella costruzione delle tendenze revisionistiche alla Bernstein e alla Sorel. Ancora una volta G. riesce a cogliere appieno i punti focali della riflessione teorica con la quale egli intende misurarsi. Innanzitutto il tema della libert&agrave; che Croce ora disloca sul piano della filosofia, ragionando di identit&agrave; di storia e spirito (<a href='http://dl.gramsciproject.org/quaderno/10-I/nota/10' target='_blank' class='link-to-note'>Q 10 I, 10</a>, 1229 ss.), ora fa regredire a livello di ideologia e di &laquo;strumento pratico di governo&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>Q 10 I, 0</a>, 1209), ma poi, ancora una volta, la ripresa delle critiche alla Storia d'Europa come teoria della rivoluzione passiva e alla concezione etico-politica della storia, anche se, a proposito di quest'ultimo problema, G. riconosce a Croce di aver stimolato &laquo;l'attenzione allo studio dei fatti di cultura e di pensiero come elementi di dominio politico, alla funzione dei grandi intellettuali nella vita degli Stati, al momento dell'egemonia e del consenso come forma necessaria del blocco storico concreto&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>ivi</a>, 1211). Per questo la storia etico-politica &egrave; uno dei &laquo;canoni di interpretazione storica da tener sempre presente nell'esame e nell'approfondimento dello svolgimento storico, se si vuol fare storia integrale e non storie parziali od estrinseche&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>ivi</a>, 1211; ma per un'analisi della storia etico-politica a partire dai saggi storiografici di Croce v. <a href='http://dl.gramsciproject.org/quaderno/10-I/nota/9' target='_blank' class='link-to-note'>Q 10 I, 9</a>, 1226 ss.). Il momento focale della critica teorica e politica di G. del pensiero crociano &egrave; individuabile nella seconda parte del Q 10 e specialmente nelle pagine dedicate all'identit&agrave; di storia e filosofia, cio&egrave; di qualcosa che &egrave; &laquo;immanente nel materialismo storico&raquo;. Questa identit&agrave;, tuttavia, &egrave; diventata tutt'altro in Croce, cosicch&eacute; una proposizione teorica che poteva essere &laquo;ricca di conseguenze critiche&raquo; diventa &laquo;mutila se non giunge anche alla identit&agrave; di storia e di politica [...] quindi anche alla identit&agrave; di politica e di filosofia&raquo; (<a href='http://dl.gramsciproject.org/quaderno/10-II/nota/2' target='_blank' class='link-to-note'>Q 10 II, 2</a>, 1241). G. spesso si chiede se nella visione filosofica di Croce non siano restate consistenti tracce di filosofia della praxis (v. <a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1232-3, ma anche <a href='http://dl.gramsciproject.org/quaderno/10-II/nota/31' target='_blank' class='link-to-note'>Q 10 II, 31</a>, 1271-2). Egli ne &egrave; convinto, tanto da affermare che la tesi crociana dell'identit&agrave; di filosofia e storia &egrave; un modo di presentare &laquo;lo stesso problema posto dalle glosse al Feuerbach e confermato dall'Engels&raquo;. Solo che, per Engels, &laquo;&ldquo;storia&rdquo; &egrave; pratica (l'esperimento, l'industria) per Croce Storia &egrave; ancora un concetto speculativo&raquo;. Insomma, e in questo giudizio si riassume la valutazione complessiva di G., Croce ha fatto a ritroso il cammino che dalla filosofia speculativa aveva condotto alla filosofia della praxis. Egli &laquo;ha ritradotto in linguaggio speculativo le acquisizioni progressive della filosofia della praxis e in questa ritraduzione &egrave; il meglio del suo pensiero&raquo; (<a href='http://dl.gramsciproject.org/quaderno/10-II/nota/31' target='_blank' class='link-to-note'>ivi</a>, 1271). In definitiva, lo storicismo di Croce finisce per essere una &laquo;forma di moderatismo politico&raquo;, di ci&ograve; che in linguaggio moderno si potrebbe definire &laquo;riformismo&raquo; (<a href='http://dl.gramsciproject.org/quaderno/10-II/nota/41%20XIV' target='_blank' class='link-to-note'>Q 10 II, 41.XIV</a>, 1325), ma anche una &laquo;forma, abilmente mascherata, di storia a disegno, come tutte le concezioni liberali riformistiche&raquo; (<a href='http://dl.gramsciproject.org/quaderno/10-II/nota/41%20XVI' target='_blank' class='link-to-note'>Q 10 II, 41.XVI</a>, 1327). Quanto G. fosse convinto della necessaria, dal suo punto di vista, elaborazione di un Anti-Croce, fondata tuttavia su un serio e documentato confronto con le opere del filosofo napoletano, &egrave; testimoniato dalle continue richieste di suoi libri che egli invia alla cognata Tania e ad altri corrispondenti. E proprio in una lettera alla cognata del 18 aprile 1932 (LC 562-3, a Tania; ma v. anche LC 368-9, a Tatiana, 1&deg; dicembre 1930 a proposito della polemica Croce-Lunacarskij durante il Congresso di Oxford, e LC 567-8, a Tania, 25 aprile 1932, dove si cercano le ragioni della grande popolarit&agrave; di Croce, ma anche LC 569-71, a Tania, 2 maggio 1932, dove si critica il tentativo crociano di &laquo;liquidazione della filosofia della praxis&raquo;, e ancora LC 5725, a Tania, 9 maggio 1932, dove si analizzano criticamente le opere storiche di Croce, e infine LC 584-7, a Tania, 6 giugno 1932, in cui si discute della religione della libert&agrave;), G. sintetizza in modo esemplare il suo giudizio su questo grande intellettuale, quel medesimo giudizio che egli, nel frattempo, veniva affidando alle sue note dei Q. Si pu&ograve; ancora far ricorso, in conclusione, a un giudizio sul rapporto G.-Croce espresso, ormai mezzo secolo fa, da Garin. &Egrave; indubbio, egli osservava, che il dialogo con il filosofo dell'idealismo storicista caratterizzi per molti versi l'attivit&agrave; culturale di G.: &laquo;In Croce G. vede, non solo il grande intellettuale di tipo erasmiano, ma anche l'espressione pi&ugrave; avanzata della cultura italiana contemporanea, quella che ha pi&ugrave; presa e maggiore efficacia &ldquo;conformatrice&rdquo;. Il fatto che G. combatta su quella linea, e a volte si ha l'impressione di una sua volont&agrave; di opporsi a Croce punto per punto, giudizio contro giudizio [un Anti-Croce, appunto, ndr], in tutta la valutazione della storia italiana, in una correzione costante delle posizioni discusse, per uno spostamento sistematico del punto di vista [...]: tutto questo indica [...] l'attualit&agrave; di una discussione, la sua storicit&agrave; concreta, una analisi che, appunto perch&eacute; non &ldquo;speculativa&rdquo; ma indirizzata all'azione, intendeva combattere una battaglia reale e opporre a scelte reali, attuali, scelte che, appunto per collocarsi sul medesimo terreno dell'avversario, fossero capaci di contrapporglisi efficacemente, ed anche, a volte, perch&eacute; no? di accettare e integrare&raquo; (Garin 1958, 7-8).</p></body></html>