<html><head><title>Gramsci Dictionary: Etico-politico</title></head><body><p> In un Testo B del Q 10, intitolato Introduzione allo studio della filosofia, G. scrive: &laquo;Si pu&ograve; impiegare il termine di &ldquo;catarsi&rdquo; per indicare il passaggio dal momento meramente economico (o egoistico-passionale) al momento etico-politico, cio&egrave; l'elaborazione superiore della struttura in superstruttura nella coscienza degli uomini&raquo; (<a href='http://dl.gramsciproject.org/quaderno/10-II/nota/6' target='_blank' class='link-to-note'>Q 10 II, 6</a>, 1244). In Q 13, parlando del &laquo;sindacalismo teorico&raquo;, G. afferma che tale teoria impedisce a un &laquo;gruppo subalterno&raquo; di divenire &laquo;dominante, di svilupparsi oltre la fase economico-corporativa per elevarsi alla fase di egemonia etico-politica nella societ&agrave; civile e dominante nello Stato&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>Q 13, 18</a>, 1590). Nel corrispondente Testo A, al posto di &laquo;egemonia etico-politica&raquo; G. aveva scritto &laquo;egemonia politico-intellettuale&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 460). Nella stessa nota del Q 13 aggiunge l'importante precisazione secondo la quale &laquo;se l'egemonia &egrave; etico-politica, non pu&ograve; non essere anche economica&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>Q 13, 18</a>, 1591). Nel relativo Testo A il termine &laquo;egemonia&raquo;, invece di &laquo;etico-politica&raquo;, &egrave; aggettivato solo come &laquo;politica&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 461). Il significato del lemma &egrave; chiaro: il momento etico-politico &egrave; per G. quello dell'egemonia, connotata soprattutto dalla sua dimensione culturale. Altres&igrave; vediamo dal raffronto dei Testi A e dei Testi C sopra richiamati che l'espressione &laquo;etico-politico&raquo; non &egrave; dall'inizio presente nel lessico gramsciano. &Egrave; vero che essa compare gi&agrave; nella prima serie degli Appunti di filosofia (<a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 436), ma solo come rapido promemoria bibliografico relativo ad alcuni brevi scritti di Croce del 1928-1929 dedicati all'argomento (v. Q, AC, 2631). Pian piano per&ograve; l'espressione emerge nell'ambito della riflessione sul filosofo neoidealista. La seconda ricorrenza &egrave; infatti in un Testo B del Q 6: &laquo;Per il Gentile la storia &egrave; tutta storia dello Stato; per il Croce &egrave; invece &ldquo;etico-politica&rdquo;, cio&egrave; il Croce vuole mantenere una distinzione tra societ&agrave; civile e societ&agrave; politica, tra egemonia e dittatura&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 691). Ancora, essa compare nello stesso Q 6 per specificare il senso della coppia &laquo;politica e morale (storia etico-politica del Croce)&raquo; quale equivalente di una lunga serie di coppie concettuali o metaforiche: &laquo;armi e religione&raquo;, &laquo;forza e consenso&raquo;, &laquo;coercizione e persuasione&raquo;, &laquo;Stato e Chiesa&raquo;, &laquo;societ&agrave; politica e societ&agrave; civile&raquo; (<a href='http://dl.gramsciproject.org/quaderno/6/nota/87' target='_blank' class='link-to-note'>Q 6, 87</a>, 762-3). L'espressione &egrave; dunque di origine crociana e compare nei Q molto spesso come attributo del sostantivo &ldquo;storia&rdquo;: la storia eticopolitica &egrave; quella che assegna un ruolo da protagonista all'elemento ideale, culturale, etico. Croce la mette a punto &ndash; nelle opere storiografiche degli anni successivi alla Grande guerra (soprattutto nella Storia dell'Europa nel secolo XIX: <a href='http://dl.gramsciproject.org/quaderno/10-I/nota/9' target='_blank' class='link-to-note'>Q 10 I, 9</a>, 1226-7) &ndash; anche come &laquo;cavallo di battaglia contro il materialismo storico&raquo;, come lo stesso filosofo neoidealista afferma negli scritti citati del 1928-1929. Scrive G., in una lettera a Tania del 2 maggio 1932, che Croce &laquo;oggi ha dato forma letteraria a quella storia che egli chiama etico-politica, di cui la Storia d'Europa dovrebbe essere e diventare il paradigma. In che consiste l'innovazione portata dal Croce, ha essa quel significato che egli le attribuisce e specialmente ha quel valore &ldquo;liquidatore&rdquo; che egli pretende? Si pu&ograve; dire concretamente che il Croce, nell'attivit&agrave; storico-politica, fa battere l'accento unicamente su quel momento che in politica si chiama dell'&ldquo;egemonia&rdquo;, del consenso, della direzione culturale, per distinguerlo dal momento della forza, della costrizione, dell'intervento legislativo e statale o poliziesco&raquo; (LC 570). Non sorprende che nei Q la riflessione sul tema si faccia particolarmente densa negli Appunti di filosofia di Q 7 e Q 8, in una serie di note destinate a confluire in Q 10 I, intitolato Punti di riferimento per un saggio su B. Croce. Scrive G. in un testo di prima stesura su B. Croce e la storia etico-politica: &laquo;L'avvicinamento delle due espressioni etica e politica &egrave; appunto l'espressione esatta delle esigenze in cui si muove la storiografia del Croce: storia etica &egrave; l'aspetto della storia correlativo alla &ldquo;societ&agrave; civile&rdquo;, all'egemonia; storia politica &egrave; l'aspetto della storia corrispondente all'iniziativa statale-governativa&raquo; (<a href='http://dl.gramsciproject.org/quaderno/7/nota/9' target='_blank' class='link-to-note'>Q 7, 9</a>, 858). Sotto la &ldquo;rubrica&rdquo; Punti per un saggio su Croce, che comprende numerosi Testi A, si legge: &laquo;Cosa significa storia &ldquo;etico-politica&rdquo;? Storia dell'aspetto &ldquo;egemonia&rdquo; nello Stato&raquo; (<a href='http://dl.gramsciproject.org/quaderno/8/nota/227' target='_blank' class='link-to-note'>Q 8, 227</a>, 1084). Rimandando alle voci dedicate a illustrare le novit&agrave; del concetto di Stato (come &laquo;Stato integrale&raquo;) che G. propone, insieme con la teoria degli intellettuali a esso correlata, qui va sottolineato che G. nota come Croce, con la sua &laquo;storia etico-politica contrapposta a storia economico-giuridica&raquo; (<a href='http://dl.gramsciproject.org/quaderno/8/nota/225' target='_blank' class='link-to-note'>Q 8, 225</a>, 1082), si proponga la &laquo;liquidazione&raquo; del marxismo (accenno gi&agrave; contenuto nella lettera citata). Da qui inizia la &ldquo;replica&rdquo; di G., tesa a rivendicare le caratteristiche proprie della filosofia della praxis all'altezza della teoria dell'egemonia, che G. fa risalire a Lenin e rispetto alla quale &laquo;si pu&ograve; sostenere che la storia in atto del Croce non &egrave; neanche etico-politica, ma storia speculativa&raquo; (<a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>, 1091). In Q 10 tutti questi riferimenti tornano, a volte modificati e sviluppati. Gi&agrave; negli iniziali Punti di riferimento per un saggio su B. Croce G. scrive, al punto 7: &laquo;Significato reale della formula &ldquo;storia etico-politica&rdquo;. &Egrave; una ipostasi arbitraria e meccanica del momento dell'&ldquo;egemonia&rdquo;. La filosofia della praxis non esclude la storia etico-politica. L'opposizione tra le dottrine storiche crociane e la filosofia della praxis &egrave; nel carattere speculativo della concezione del Croce&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>Q 10 I, 0</a>, 1208). La storia etico-politica crociana, scrive ancora G. al punto 9 dello stesso elenco argomentato, steso a mo' di promemoria, conduce alla categoria della rivoluzione passiva, in quanto Croce, &laquo;per ragioni estrinseche e tendenziose, prescinde dal momento della lotta, in cui la struttura viene elaborata e modificata, e placidamente assume come storia il momento dell'espansione culturale o etico-politico&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>ivi</a>, 1209). Il marxismo invece, poich&eacute; postula la necessit&agrave; di non rimuovere il momento della lotta, pur coniugandolo con il momento eticopolitico, assume la &laquo;rivoluzione passiva&raquo; come un pericolo da evitare. Per quanto &laquo;ipostasi arbitraria&raquo;, l'etico-politico crociano non &egrave; per&ograve; &ndash; per G. &ndash; &laquo;una futilit&agrave;&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>ivi</a>, 1211). Esso rappresenta pur sempre &laquo;una reazione all'&ldquo;economismo&rdquo; e al meccanicismo fatalistico, sebbene si presenti come superamento della filosofia della praxis&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>ibid.</a>). G. dunque se ne appropria e lo &ldquo;traduce&rdquo; nel proprio sistema teorico, tendente a opporsi al marxismo economicistico non meno che all'&laquo;ipostasi&raquo; crociana e al carattere &laquo;speculativo&raquo; della sua filosofia (<a href='http://dl.gramsciproject.org/quaderno/10-I/nota/7' target='_blank' class='link-to-note'>Q 10 I, 7</a>, 1224). Infatti, precisa G., &laquo;si pu&ograve; dire che non solo la filosofia della praxis non esclude la storia etico-politica, ma che anzi la fase pi&ugrave; recente di sviluppo di essa consista appunto nella rivendicazione del momento dell'egemonia come essenziale nella sua concezione statale e nella &ldquo;valorizzazione&rdquo; del fatto culturale, dell'attivit&agrave; culturale, di un fronte culturale come necessario accanto a quelli meramente economici e meramente politici&raquo; (<a href='http://dl.gramsciproject.org/quaderno/10-I/nota/7' target='_blank' class='link-to-note'>ibid.</a>). Gli &laquo;elementi di storia etico-politica nella filosofia della praxis&raquo; sono esplicitati da G., anche se solo in un breve appunto: &laquo;concetto di egemonia, rivalutazione del fronte filosofico, studio sistematico della funzione degli intellettuali nella vita statale e storica, dottrina del partito politico come avanguardia di ogni movimento storico progressivo&raquo; (<a href='http://dl.gramsciproject.org/quaderno/10-I/nota/13' target='_blank' class='link-to-note'>Q 10 I, 13</a>, 1235-6).</p></body></html>