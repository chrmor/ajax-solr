<html><head><title>Gramsci Dictionary: Diritto naturale</title></head><body><p> Gi&agrave; all'inizio dei Q (<a href='http://dl.gramsciproject.org/quaderno/1/nota/1' target='_blank' class='link-to-note'>Q 1, 1</a>, 6) G. lega la teoria del diritto naturale al cattolicesimo e ricorda che, per &laquo;la dottrina della Chiesa Cattolica [...], la propriet&agrave; privata, specialmente quella &ldquo;fondiaria&rdquo;, &egrave; un &ldquo;diritto naturale&rdquo;&raquo;. Poco dopo egli scrive che &laquo;gli attuali polemisti contro il diritto naturale si guardano bene dal ricordare che esso &egrave; parte integrante del cattolicismo e della sua dottrina&raquo; (<a href='http://dl.gramsciproject.org/quaderno/1/nota/4' target='_blank' class='link-to-note'>Q 1, 4</a>, 7). Nel rispettivo Testo C si ribadisce che &laquo;il concetto di &ldquo;diritto naturale&rdquo; [&egrave;, ndr] essenziale ed integrante della dottrina sociale e politica cattolica&raquo; (<a href='http://dl.gramsciproject.org/quaderno/27/nota/2' target='_blank' class='link-to-note'>Q 27, 2</a>, 2315). G. sostiene perfino che l'affermazione del diritto naturale da parte di molti teorici e protagonisti della Rivoluzione francese rivela &laquo;lo stretto rapporto che esiste tra la religione cattolica, cos&igrave; come &egrave; stata intesa sempre dalle grandi masse e gli &ldquo;immortali principii dell'89&rdquo;. [...] Per ci&ograve; si pu&ograve; dire che concettualmente non i principii della Rivoluzione francese superano la religione, poich&eacute; appartengono alla sua stessa sfera mentale, ma i principii che sono superiori storicamente (in quanto esprimono esigenze nuove e superiori) a quelli della Rivoluzione francese, cio&egrave; quelli che si fondano sulla realt&agrave; effettuale della forza e della lotta&raquo; (<a href='http://dl.gramsciproject.org/quaderno/27/nota/2' target='_blank' class='link-to-note'>ibid.</a>). Questi &laquo;principii superiori&raquo; sono evidentemente quelli formulati dalla filosofia della prassi. In un Testo B (<a href='http://dl.gramsciproject.org/quaderno/15/nota/8' target='_blank' class='link-to-note'>Q 15, 8</a>, 1761). G. definisce il ruolo storico del diritto naturale: si tratta di &laquo;un elemento della storia&raquo;, che &laquo;indica un &ldquo;senso comune politico e sociale&rdquo; e come tale &egrave; un &ldquo;fermento&rdquo; di operosit&agrave;&raquo;, ossia un'ideologia in senso gramsciano. Questa concezione del diritto naturale riappare nel Testo C gi&agrave; citato (<a href='http://dl.gramsciproject.org/quaderno/27/nota/2' target='_blank' class='link-to-note'>Q 27, 2</a>, 2314-7), intitolato &laquo;Diritto naturale e folclore&raquo;. Qui G. torna a riconoscere all'ideologia del diritto naturale una dimensione laica: &laquo;Diventano &ldquo;diritto naturale&rdquo;, per contaminazioni le pi&ugrave; svariate e bizzarre, anche certi programmi e proposizioni affermati dallo &ldquo;storicismo&rdquo;. Esiste dunque una massa di opinioni &ldquo;giuridiche&rdquo; popolari, che assumono la forma del &ldquo;diritto naturale&rdquo; e sono il &ldquo;folclore&rdquo; giuridico&rdquo;&raquo; (<a href='http://dl.gramsciproject.org/quaderno/27/nota/2' target='_blank' class='link-to-note'>ivi</a>, 2316).</p></body></html>