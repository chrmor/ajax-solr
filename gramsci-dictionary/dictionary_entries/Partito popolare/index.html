<html><head><title>Gramsci Dictionary: Partito popolare</title></head><body><h1>Partito popolare</h1><p> Fondato nel 1919 da don Sturzo, nello stesso anno della fondazione dell'&ldquo;Ordine Nuovo&rdquo; e dei Fasci di combattimento, per G. il Partito popolare fa parte della nebulosa del liberalismo ma, allo stesso tempo, &egrave; visto come un momento della forza politico-culturale del cattolicesimo e della Chiesa. Di esso si parla nei Q in varie note sparse, in riflessioni associate ad altri temi, come la Chiesa, l'Azione cattolica, il neoguelfismo e il liberalismo. G. pone le origini della corrente politico-culturale cattolica che si espresse nel Partito popolare negli avvenimenti rivoluzionari del 1848-1849 sotto forma di neoguelfismo. Egli afferma che &laquo;si pu&ograve; istituire un parallelo tra: neoguelfi e il Partito popolare, nuovo tentativo di creare una democrazia cattolica, fallito allo stesso modo e per ragioni simili&raquo; (<a href='http://gramscisource.org/quaderno/8/nota/11' target='_blank' class='link-to-note'>Q 8, 11</a>, 944). Il neoguelfismo fu sconfitto al pari dei reazionari moderati e della sinistra borghese del Partito d'Azione, ma per G. la sconfitta &laquo;pi&ugrave; grave &egrave; quella dei neoguelfi, che muoiono come democrazia cattolica e si riorganizzano come elementi sociali borghesi della campagna e della citt&agrave; insieme ai reazionari costituendo la nuova forza di destra liberale conservatrice&raquo; (<a href='http://gramscisource.org/quaderno/8/nota/11' target='_blank' class='link-to-note'>ibid.</a>). D'altra canto, &laquo;dopo il 1848 il cattolicismo e la Chiesa &ldquo;devono&rdquo; avere un proprio partito per difendersi, e arretrare il meno possibile&raquo; (<a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>, 2081-2). L'Azione cattolica e il cattolicesimo liberale furono espressioni di questa necessit&agrave;. Il movimento cattolico liberale fu espressione anche della capacit&agrave; del liberalismo moderato di allargare la propria influenza. L'opposizione della Chiesa allo Stato italiano fu indebolita con l'apparizione del cattolicesimo liberale, che diede origine a &laquo;quel processo molecolare che trasformer&agrave; il mondo cattolico fino alla fondazione del Partito Popolare&raquo; (<a href='http://gramscisource.org/quaderno/9/nota/94' target='_blank' class='link-to-note'>Q 9, 94</a>, 1159). G. vede nel cattolicesimo liberale un esempio della forza del liberalismo moderato del Risorgimento, della sua capacit&agrave; di &laquo;attrazione spontanea&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2013). Il cattolicesimo liberale si esprime come forza particolarmente dopo l'instaurazione del suffragio universale maschile e dopo il Patto Gentiloni. La crisi del liberalismo laico nel dopoguerra port&ograve; quest'ultimo alla capitolazione di fronte al nuovo cattolicesimo liberale espresso dal Partito popolare. G. critic&ograve; l'incomprensione dei liberali nei confronti della Riforma protestante e dei grandi movimenti di massa in generale. Con il pieno ingresso delle masse nella vita politica, questa incomprensione ebbe come conseguenza che &laquo;il solo partito liberale efficiente era il partito popolare, cio&egrave; un nuova forma di cattolicismo liberale&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293). Il significato storico del Partito popolare non pu&ograve; comunque essere compreso senza il suo rapporto con l'Azione cattolica. Essa cre&ograve; la Confederazione del lavoro come istanza dipendente e vincolata alla gerarchia, ma il Partito popolare, a sua volta, sorse come un'istanza apparentemente autonoma dalla Chiesa cattolica e dall'Azione cattolica, seppure non lo fosse in realt&agrave;. Ne deriva l'importanza di osservare come i documenti elaborati nei congressi dell'Azione cattolica si ripercuotessero sui comportamenti politico-parlamentari dei popolari. Nell'accezione di G., &laquo;oltre che alle altre ragioni, la costituzione del Partito Popolare fu consigliata da ci&ograve; che si riteneva inevitabile nel dopo guerra una avanzata democratica, alla quale occorreva dare un organo e un freno, senza mettere in rischio la struttura autoritaria dell'A zione Cattolica che ufficialmente &egrave; diretta personalmente dal Papa e dai Vescovi&raquo; (<a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>, 2083). La Chiesa, che tanto si oppose al cattolicesimo liberale, al fine di frenare l'avanzata della democrazia o del socialismo, cercava di usare il cattolicesimo liberale per partecipare alla vita politica dello Stato nazionale. La debolezza essenziale del Partito popolare era il suo vincolo con il papato, una forza non nazionale. G. afferma che &laquo;occorre ricordare l'atteggiamento dei cattolici in politica, il non expedit e il fatto che nel dopoguerra il Partito Popolare era un partito che ubbidiva a interessi anazionali, una forma paradossale di ultramontanismo poich&eacute; il Papato era in Italia e non poteva apparire politicamente come appariva in Francia e in Germania, cio&egrave; nettamente fuori dello Stato&raquo; (<a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1705-6).</p><h2>MARCOS DEL ROIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Azione cattolica'>Azione cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cattolici'>Cattolici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Liberali, liberalismo'>Liberali, liberalismo</a></body></html>