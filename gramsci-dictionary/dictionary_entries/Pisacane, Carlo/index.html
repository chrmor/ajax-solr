<html><head><title>Gramsci Dictionary: Pisacane, Carlo</title></head><body><h1>Pisacane, Carlo</h1><p> Dopo sparsi spunti nei Q precedenti, l'interesse di G. per Pisacane (avvicinato, pi&ugrave; che ai rivoluzionari francesi o ai moderni sindacalisti rivoluzionari soreliani, ai rivoluzionari russi e considerato in <a href='http://gramscisource.org/quaderno/7/nota/91' target='_blank' class='link-to-note'>Q 7, 91</a>, 921 quasi un precursore di Bakunin) si concentra in primis in <a href='http://gramscisource.org/quaderno/17/nota/28' target='_blank' class='link-to-note'>Q 17, 28</a>, nell'ambito delle considerazioni relative a una recensione di Omodeo della monografia su Pisacane di Nello Rosselli. Facendo riferimento all'articolo di Omodeo, G. individua in Pisacane una &laquo;&ldquo;tendenza generale&rdquo; pi&ugrave; definita che in Mazzini (e in realt&agrave; pi&ugrave; nazionale che in Mazzini)&raquo; (<a href='http://gramscisource.org/quaderno/17/nota/28' target='_blank' class='link-to-note'>ivi</a>, 1930) e il carattere riduttivamente &laquo;militare&raquo; (e non, come in Garibaldi e, in modo diverso, in Gioberti, &laquo;politico-militare&raquo;) di una strategia che pur tuttavia ha il merito di ritenere preminente l'aspetto sociale della rivoluzione (<a href='http://gramscisource.org/quaderno/17/nota/28' target='_blank' class='link-to-note'>ivi</a>, 1932). In <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a> G., a parte l'addebito degli &laquo;errori politici e militari irreparabili, come l'opposizione alla dittatura militare di Garibaldi nella Repubblica Romana&raquo;, valuta con attenzione gli scritti di Pisacane, che gli consentono una decisa critica alla &laquo;tradizione retorica della letteratura italiana&raquo; donde deriverebbe l'ottica del Partito d'Azione subalterna ai moderati e la distanza fatale, come fattore di una vera e propria rivoluzione passiva, di tale movimento da quello definito dai giacobini francesi, che invece &laquo;lottarono strenuamente per assicurare un legame tra citt&agrave; e campagna e ci riuscirono vittoriosamente&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2014). Per G. anche Pisacane ebbe in Machiavelli &laquo;il pi&ugrave; classico maestro di arte politica&raquo;, almeno per quel che concerne il suo &laquo;punto di vista militare&raquo; (che, tecnicamente, egli come teorico militare del mazzinianesimo accompagn&ograve; con la sua &laquo;esperienza viva&raquo;), e le indicazioni sulla necessit&agrave; di &laquo;creare una milizia nazionale capace di eliminare le compagnie di ventura&raquo;. &Egrave; da questo punto di vista, infatti, che si pu&ograve; essere pronti, per G., a &laquo;soddisfare le rivendicazioni popolari (dopo averle suscitate con la propaganda)&raquo;, talch&eacute; Pisacane, anche attraverso il suo tragico fallimento insurrezionale, &laquo;comprese che senza una politica democratica non si possono avere eserciti nazionali a coscrizione obbligatoria&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2015-6).</p><h2>RAFFAELE CAVALLUZZI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gioberti, Vincenzo'>Gioberti, Vincenzo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mazzini, Giuseppe'>Mazzini, Giuseppe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito d'Azione'>Partito d'Azione</a></body></html>