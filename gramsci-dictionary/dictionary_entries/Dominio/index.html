<html><head><title>Gramsci Dictionary: Dominio</title></head><body><h1>Dominio</h1><p> Il lemma &laquo;dominio&raquo; nei Q occupa un ruolo centrale, in coppia con &laquo;direzione&raquo;. Esso indica uno dei due modi in cui si esercita il potere, prerogativa &ndash; nell'ambito dello &laquo;Stato integrale&raquo; che caratterizza per G. il Novecento &ndash; dell'apparato coercitivo. Nei &laquo;due grandi &ldquo;piani&rdquo; superstrutturali&raquo; di cui parla G., alla societ&agrave; politica o Stato corrisponde infatti la funzione di &laquo;&ldquo;dominio diretto&rdquo; o di comando che si esprime nello Stato e nel governo &ldquo;giuridico&rdquo;&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1518-9). Nel Testo A (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476) G. era stato ancora pi&ugrave; esplicito, scrivendo che &laquo;gli intellettuali hanno la funzione di organizzare l'egemonia sociale di un gruppo e il suo dominio statale, cio&egrave; il consenso dato dal prestigio della funzione nel mondo produttivo e l'apparato di coercizione per quei gruppi che non &ldquo;consentono&rdquo; n&eacute; attivamente n&eacute; passivamente o per quei momenti di crisi di comando e di direzione in cui il consenso spontaneo subisce una crisi&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>). Per G. un gruppo sociale pu&ograve; manifestare la sua supremazia in due modi: come &laquo;dominio&raquo; o come &laquo;direzione intellettuale e morale&raquo;. Un gruppo sociale domina i gruppi avversari anche con l'uso della forza, ma &laquo;&egrave; dirigente dei gruppi affini e alleati&raquo;. Inoltre, ancor prima di conquistare il potere, &laquo;un gruppo sociale pu&ograve; e anzi deve essere dirigente [...]; dopo, quando esercita il potere e anche se lo tiene fortemente in pugno, diventa dominante ma deve continuare ad essere anche &ldquo;dirigente&rdquo;&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2010-1). La stessa definizione di Stato che troviamo in Q 15, una delle ultime e pi&ugrave; elaborate dei Q, ripropone la coppia dominio-consenso come fondamentale per spiegarne le dinamiche: &laquo;Stato &egrave; tutto il complesso di attivit&agrave; pratiche e teoriche con cui la classe dirigente giustifica e mantiene il suo dominio non solo ma riesce a ottenere il consenso attivo dei governati&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765). La storia del Risorgimento italiano fornisce l'esempio di come sia tuttavia possibile esercitare una funzione di dominio senza riuscire a esplicare quella di direzione. Si tratta della funzione svolta dal Piemonte, ossia da uno Stato che si &egrave; sostituito &laquo;ai gruppi sociali locali nel dirigere una lotta di rinnovamento&raquo;, esercitando &laquo;la funzione di &ldquo;dominio&rdquo; e non di &ldquo;dirigenza&rdquo; in questi gruppi: dittatura senza egemonia&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1823). Proseguendo la sua riflessione intorno al Risorgimento, e in modo specifico alle sue origini, G. usa il termine &laquo;dominio&raquo; (ed &laquo;egemonia&raquo;) riferito al livello della politica internazionale o interstatuale: &laquo;C'&egrave; un periodo di dominio straniero in Italia, per un certo tempo dominio diretto, posteriormente di carattere egemonico (o misto, di dominio diretto e di egemonia)&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1962). All'epoca di esplicita dominazione straniera in Italia fa seguito un periodo di indebolimento dell'equilibrio Austria-Francia che determina la nascita di una terza potenza, la Prussia, e fornisce le basi per il moto risorgimentale. &Egrave; da notare, aggiunge G., come proprio intorno alla &laquo;posizione di intransigenza e di lotta contro il dominio straniero&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2042) si aggreghi un insieme di forze progressive, anche meridionali. In questo quadro &egrave; interessante il ruolo del papato come potenza europea in fase di indebolimento a partire dall'et&agrave; della Controriforma. Infatti, &laquo;mentre il Bellarmino elaborava la sua teoria del domino indiretto della Chiesa, la Chiesa, con la sua concreta attivit&agrave;, distruggeva le condizioni di ogni suo dominio, anche indiretto, staccandosi dalle masse popolari&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963). Nell'ambito dell'analisi del Risorgimento va ricondotto <a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, dedicato al trasformismo. Affrontando il tema del passaggio di singoli rappresentanti politici dell'opposizione alla compagine conservatrice-moderata verificatosi negli ultimi decenni dell'Ottocento, G. ricorda come quest'ultima fosse &laquo;caratterizzata dall'avversione ad ogni intervento delle masse popolari nella vita statale, a ogni riforma organica che sostituisse un'&ldquo;egemonia&rdquo; al crudo &ldquo;dominio&rdquo; dittatoriale&raquo; (<a href='http://gramscisource.org/quaderno/8/nota/36' target='_blank' class='link-to-note'>ivi</a>, 962). A proposito della Germania, in riferimento al processo storico attraverso il quale la borghesia tedesca prese il potere, G. fa proprio il punto di vista di Labriola, il quale notava come, pur in presenza di un grande sviluppo capitalistico, gli Junker permanessero al potere. Chiosa G.: &laquo;il rapporto di classi creato dallo sviluppo industriale col raggiungimento del limite dell'egemonia borghese e il rovesciamento delle posizioni delle classi progressive, ha indotto la borghesia a non lottare a fondo contro il vecchio regime, ma a lasciarne sussistere una parte della facciata dietro cui velare il proprio dominio reale&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2033). Infine, va ricordato che nei Q il lemma &ldquo;dominio&rdquo; &egrave; usato a volte anche in un significato mutuato dalla lingua francese, come &ldquo;ambito&rdquo; (<a href='http://gramscisource.org/quaderno/8/nota/176' target='_blank' class='link-to-note'>Q 8, 176</a>, 1048; <a href='http://gramscisource.org/quaderno/11/nota/36' target='_blank' class='link-to-note'>Q 11, 36</a>, 1454; <a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2312).</p><h2>LELIO LA PORTA</h2></body></html>