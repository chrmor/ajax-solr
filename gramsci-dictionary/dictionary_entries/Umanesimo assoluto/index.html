<html><head><title>Gramsci Dictionary: Umanesimo assoluto</title></head><body><h1>Umanesimo assoluto</h1><p> L'espressione compare due volte nei Q, a caratterizzare la pi&ugrave; essenziale natura della nuova filosofia di Marx. La prima occorrenza &egrave; in <a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1437, una variante sostitutiva sul Testo A: &laquo;Marx &egrave; essenzialmente uno &ldquo;storicista&rdquo; ecc.&raquo; (<a href='http://gramscisource.org/quaderno/4/nota/11' target='_blank' class='link-to-note'>Q 4, 11</a>, 433), che diventa nel Testo C: &laquo;La filosofia della praxis &egrave; lo &ldquo;storicismo&rdquo; assoluto, la mondanizzazione e terrestrit&agrave; assoluta del pensiero, un umanesimo assoluto della storia&raquo;. Questa variante rinvia non solo allo storicismo, ma a un'idea di mondanit&agrave; e terrestrit&agrave; che ricorda il modo in cui G. traduce l'espressione &laquo;die Diesseitigkeit seines Denkens&raquo; (&ldquo;l'immanenza del suo pensiero&rdquo;), con cui Marx indica nelle Tesi su Feuerbach il nuovo modo di intendere il concetto di verit&agrave;: &laquo;il carattere terreno del suo pensiero&raquo; (QT 743). Questa scelta corrisponde alla volont&agrave; di individuare un nuovo concetto di immanenza, non metafisico (v. <a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 657 sulla filosofia della praxis di Machiavelli, che &laquo;si basa tutta sull'azione concreta dell'uomo che per le sue necessit&agrave; storiche opera e trasforma la realt&agrave;&raquo;). La &laquo;terrestrit&agrave; [...] del pensiero&raquo; &egrave; dunque quella di chi non critica i miti trascendenti per porre al loro posto un mito immanente (l'uomo), ma in modo conseguente (&ldquo;assoluto&rdquo;) pone al centro della storia l'uomo concreto, finito, radicato in un orizzonte terrestre, protagonista di un agire &laquo;reale nel senso pi&ugrave; profano e mondano della parola&raquo; (<a href='http://gramscisource.org/quaderno/11/nota/64' target='_blank' class='link-to-note'>Q 11, 64</a>, 1492). Questa lettura &egrave; confermata dalla seconda occorrenza: &laquo;L'immanentismo hegeliano diventa storicismo; ma &egrave; storicismo assoluto solo con la filosofia della prassi, storicismo assoluto o umanesimo assoluto&raquo; (<a href='http://gramscisource.org/quaderno/15/nota/62' target='_blank' class='link-to-note'>Q 15, 62</a>, 1826-7). E G. differenzia qui tale atteggiamento dall'ateismo, che &laquo;&egrave; una forma puramente negativa e infeconda, a meno che non sia concepito come un periodo di pura polemica letterario-popolare&raquo; (<a href='http://gramscisource.org/quaderno/15/nota/62' target='_blank' class='link-to-note'>ibid.</a>). L'umanesimo assoluto non &egrave; insomma una polemica, una negazione, che da ci&ograve; trae la sua giustificazione, ma il ritrovamento positivo nella &ldquo;terra&rdquo; di tutte le fonti &ndash; finite e relative &ndash; necessarie a soddisfare la domanda di senso.</p><h2>FABIO FROSINI</h2></body></html>