<html><head><title>Gramsci Dictionary: Stalin, Iosif Vissarionovi&#269; D&#382;uga&scaron;vili</title></head><body><h1>Stalin, Iosif Vissarionovi&#269; D&#382;uga&scaron;vili</h1><p> Nella lettera del 13 gennaio 1924 G. scrive di non conoscere &laquo;i termini esatti della discussione&raquo; nel partito russo, n&eacute; gli articoli di Trockij e Stalin, il cui attacco, per&ograve;, gli sembra &laquo;assai irresponsabile e pericoloso&raquo; (L 182); &laquo;nella topografia delle frazioni e delle tendenze&raquo; Stalin occupa &laquo;una posizione di destra&raquo; (L 223, lettera del 9 febbraio 1924). Nell'unica nota dei Q (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>) in cui si parla esplicitamente di Stalin (&laquo;Giuseppe Bessarione&raquo;), G. prende spunto da un testo del 1927 (Intervista con la prima delegazione operaia americana), organizzato per domande e risposte &ndash; al pari del &laquo;semplice e chiaro&raquo; opuscolo (sull'incontro di Stalin all'universit&agrave; comunista Sverdlov nel 1925) che G. difese dall'accusa di mentalit&agrave; dogmatica e catechistica (Stupidaggini, 19 settembre 1926, in CPC 441) &ndash; che affronta, tra l'altro, l'apporto di Lenin allo sviluppo del marxismo, con la teoria dell'egemonia del proletariato in ogni rivoluzione nazionale-popolare. G. si chiede come Marx, ma soprattutto Lenin (il &laquo;pi&ugrave; recente grande teorico&raquo;) considerino la situazione internazionale nel suo aspetto nazionale, punto sul quale &egrave; il dissidio fondamentale fra Trockij e Stalin, che G., criticando esplicitamente &laquo;la teoria generale della rivoluzione permanente&raquo;, difende dalle accuse di nazionalismo, &laquo;inette se si riferiscono al nucleo della quistione&raquo;. Questa va affrontata dialetticamente, senza contrapporre come antitetici nazionale e internazionale: &laquo;il punto di partenza &egrave; &ldquo;nazionale&rdquo; ed &egrave; da questo punto di partenza che occorre prender le mosse. Ma la prospettiva &egrave; internazionale e non pu&ograve; essere che tale. Occorre pertanto studiare esattamente la combinazione di forze nazionali che la classe internazionale dovr&agrave; dirigere e sviluppare secondo la prospettiva e le direttive internazionali&raquo;. Centrale, in proposito, &egrave; il concetto di egemonia, incompreso dalle opposizioni russe, come G. sottolineava gi&agrave; nella lettera al Comitato centrale del PCUS del 14 ottobre 1926 (L 455 ss.).</p><h2>ANDREA CATONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lenin, Nikolaij, Vladimir Il'ic Ul'janov, detto'>Lenin, Nikolaij, Vladimir Il'ic Ul'janov, detto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione nazionale'>Quistione nazionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trockij, Lev Davidovic&yuml;'>Trockij, Lev Davidovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=URSS (Unione delle repubbliche socialiste sovietiche)'>URSS (Unione delle repubbliche socialiste sovietiche)</a></body></html>