<html><head><title>Gramsci Dictionary: Bambino</title></head><body><h1>Bambino</h1><p> &laquo;Bambino&raquo; e &laquo;fanciullo&raquo; compaiono in numerose note dei Q e in buona parte delle LC, che G. invia alla moglie Julca (Giulia) e alla cognata Tatiana, soprattutto in riferimento alla questione della formazione della personalit&agrave;. In particolare G. valorizza, nel concetto di bambino, contro la presunta componente naturale, quella storica perch&eacute; &egrave; &laquo;con la coercizione&raquo; (LC 301, a Giulia, 30 dicembre 1929) che si determina la formazione del bambino come dell'uomo. Gli elementi della personalit&agrave;, infatti, si formano storicamente di volta in volta, poich&eacute; &ndash; osserva G. &ndash; &laquo;la coscienza del fanciullo non &egrave; alcunch&eacute; di &ldquo;individuale&rdquo; (e tanto meno di individuato)&raquo;, ma rappresenta &laquo;il riflesso della frazione di societ&agrave; civile cui il fanciullo partecipa, dei rapporti sociali quali si annodano nella famiglia, nel vicinato, nel villaggio ecc.&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1542). G. infatti considera &laquo;il cervello del bambino&raquo; non come &laquo;un gomitolo che il maestro aiuta a sgomitolare&raquo;, come &laquo;si immagina&raquo; (<a href='http://gramscisource.org/quaderno/1/nota/123' target='_blank' class='link-to-note'>Q 1, 123</a>, 114), ma come una parte del complesso mondo storico su cui l'ambiente, la societ&agrave;, esercita la sua coercizione. Tali considerazioni sono legate in G. non soltanto al problema dello &laquo;sviluppo della personalit&agrave;&raquo; (LC 628, a Julca, 24 ottobre 1932) dei figli, Delio e Giuliano, e della nipote Edmea, ma anche alla questione del peculiare rapporto del bambino-allievo con il maestro e con la scuola. Emblematica appare la lettera, gi&agrave; citata, del 1929 in cui G., a proposito della formazione dei figli, rimprovera a Giulia di lasciarsi influenzare da una concezione &laquo;metafisica&raquo; dell'educazione, dal presupporre cio&egrave; &laquo;che nel bambino sia in potenza tutto l'uomo e che occorra aiutarlo a sviluppare ci&ograve; che gi&agrave; contiene di latente, senza coercizioni, lasciando fare alle forze spontanee della natura&raquo;. Secondo G., infatti, &laquo;ci&ograve; che si crede forza latente&raquo; non &egrave; che il &laquo;complesso informe ed indistinto delle sensazioni e delle immagini dei primi giorni, dei primi mesi, dei primi anni di vita, immagini e sensazioni che non sempre sono le migliori che si vuole immaginare&raquo;. E poich&eacute; &ndash; continua G. &ndash; queste immagini e queste sensazioni che vengono assorbite dal bambino in modo rapido e quantitativamente straordinario fin dai primi giorni di nascita saranno ricordate nel periodo di giudizi pi&ugrave; riflessivi, in seguito all'&laquo;apprendimento del linguaggio&raquo;, rinunziare a formare il bambino potrebbe significare cadere &laquo;in una forma di trascendenza o di immanenza&raquo; (LC 301, a Giulia, 30 dicembre 1929), ovvero permettere che la sua personalit&agrave; si sviluppi accogliendo caoticamente dall'ambiente generale tutti i motivi di vita. Di notevole interesse &egrave; anche il passo di una lettera dello stesso anno in cui G., prendendo a pretesto il racconto del processo di crescita di alcune pianticelle che coltiva nella sua cella e della sua tentazione quotidiana &laquo;di tirarle un po' per aiutarle a crescere&raquo;, dichiara a Tatiana di rimanere &laquo;incerto tra le due concezioni del mondo e dell'educazione&raquo;, ovvero di non riuscire a decidere &laquo;se essere roussoiano e lasciar fare la natura che non sbaglia mai ed &egrave; fondamentalmente buona o se essere volontarista e forzare la natura introducendo nell'evoluzione la mano esperta dell'uomo e il principio d'autorit&agrave;&raquo; (LC 252, a Tania, 22 aprile 1929). Tale iniziale incertezza sembra cominciare a esaurirsi qualche mese pi&ugrave; tardi in una lettera indirizzata a Giulia in cui G., dopo averle confessato di essere &laquo;molto invidioso&raquo; poich&eacute; non pu&ograve; &laquo;godere la prima freschezza delle impressioni sulla vita dei bambini&raquo; e non pu&ograve; aiutarla &laquo;a guidarli e a educarli&raquo;, palesa le sue perplessit&agrave; rispetto al modello educativo &laquo;ginevrino e roussoiano&raquo; (LC 277, a Julca, 30 luglio 1929) con cui, a suo avviso, vengono educati Delio e Giuliano. G. dichiara infatti che se tale modo, tipicamente svizzero, &laquo;di concepire l'educazione come sgomitolamento di un filo preesistente&raquo; aveva avuto &laquo;la sua importanza quando si contrapponeva alla scuola gesuitica, cio&egrave; quando negava una filosofia ancora peggiore&raquo;, ora esso appare &laquo;altrettanto superato&raquo; (LC 301, a Giulia, 30 dicembre 1929). A questo proposito risultano altrettanto interessanti i giudizi, spesso critici e perentori, di G. rispetto alla personalit&agrave; della nipote Edmea, giudicata &laquo;troppo puerile per la sua et&agrave;&raquo; e senza &laquo;bisogni sentimentali che non siano piuttosto animaleschi (vanit&agrave; ecc.)&raquo;, a causa, &laquo;forse&raquo;, dei troppi vizi e della non costrizione, da parte dei familiari, &laquo;a disciplinarsi&raquo; (LC 347, alla madre, 28 luglio 1930). In realt&agrave; la riflessione sulla formazione della nipotina permette a G. di esprimere la sua opinione sul fondamentale ruolo della famiglia e della scuola nel processo educativo del bambino. Nell'elencare infatti quelle &laquo;qualit&agrave; solide e fondamentali per il suo avvenire&raquo;, che ogni fanciullo dovrebbe possedere, ovvero &laquo;la &ldquo;forza di volont&agrave;&rdquo;, l'amore per la disciplina e per il lavoro, la costanza nei propositi&raquo;, G. dichiara di tener conto, &laquo;pi&ugrave; che del bambino, di quelli che lo guidano e che hanno il dovere di fargli acquistare tali abitudini, senza mortificare la sua spontaneit&agrave;&raquo;: un concetto, quest'ultimo, ricco di implicazioni e largamente affrontato, assieme a quello di &laquo;direzione consapevole&raquo;, in numerose note dei Q. A tal riguardo egli poi aggiunge che considerando le &laquo;condizioni molto sfavorevoli&raquo; in cui si esplica l'&laquo;attivit&agrave; femminile [...] fin dalle prime scuole&raquo;, allora &egrave; assolutamente auspicabile che &laquo;nella concorrenza [...] le donne abbiano qualit&agrave; superiori a quelle domandate ai maschi e una maggior dose di tenacia e di perseveranza&raquo; (LC 418, a Teresina, 4 maggio 1931). Se ogni fanciullo, dunque, dovesse affrontare la scuola portando con s&eacute; una parte di quella mediazione della famiglia, purch&eacute; non accecata &laquo;dai sentimenti&raquo; (LC 300, a Giulia, 30 dicembre 1929), allora &laquo;l'educazione&raquo; &egrave; da intendersi secondo G. come &laquo;una lotta contro gli istinti legati alle funzioni biologiche elementari, una lotta contro la natura per dominarla e creare l'uomo &ldquo;attuale&rdquo; alla sua epoca&raquo; (<a href='http://gramscisource.org/quaderno/1/nota/123' target='_blank' class='link-to-note'>Q 1, 123</a>, 114). Sulla base di ci&ograve; G., nonostante consideri assolutamente necessario che la scuola si liberi da rapporti di disciplina ipocrita e meccanica, allo stesso tempo ritiene comprensibile che la stessa, nella sua prima fase, debba tendere &laquo;a disciplinare, quindi anche a livellare, a ottenere una specie di &ldquo;conformismo&rdquo; che si pu&ograve; chiamare &ldquo;dinamico&rdquo;&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1537). Superata questa prima fase, secondo G., spetta al &laquo;lavoro vivente del maestro&raquo; il compito di &laquo;accelerare e [...] disciplinare la formazione del fanciullo&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1542), poich&eacute; la scuola, a suo avviso, rappresenta soltanto &laquo;una frazione della vita dell'alunno&raquo; (<a href='http://gramscisource.org/quaderno/1/nota/123' target='_blank' class='link-to-note'>Q 1, 123</a>, 114), un'integrazione della societ&agrave; e ne assimila tutti gli elementi di contrasto e di lotta, poich&eacute; &laquo;la coscienza individuale [...] dei fanciulli riflette rapporti civili e culturali diversi e antagonistici con quelli che sono rappresentati dai programmi scolastici&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1542). Soltanto in un secondo momento, cio&egrave; quando la scuola diventa &laquo;creativa, sul fondamento raggiunto di &ldquo;collettivizzazione&rdquo; del tipo sociale&raquo;, essa favorir&agrave; l'espansione della personalit&agrave; &laquo;divenuta autonoma e responsabile, ma con una coscienza morale e sociale solida e omogenea&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1537).</p><h2>VALERIA LEO</h2></body></html>