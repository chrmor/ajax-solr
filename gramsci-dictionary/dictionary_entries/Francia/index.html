<html><head><title>Gramsci Dictionary: Francia</title></head><body><h1>Francia</h1><p> Il lemma fa registrare nei Q ben 502 ricorrenze, un numero estremamente elevato che fa riflettere e che indica l'importanza che ha per G. il paese transalpino, la sua storia, la sua cultura. Come per Machiavelli, la Francia funge per G. da modello ideale su cui misurare il grado di sviluppo della storia italiana. Essa rappresenta la situazione nazionale in cui la borghesia ha storicamente ottenuto i risultati migliori, in termini di progresso materiale e intellettuale di massa. Le condizioni di vita nelle campagne francesi non sono paragonabili a quelle in cui versano i contadini italiani: i contadini francesi godono &ndash; nota G. &ndash; di un consumo calorico pro capite superiore di un terzo rispetto a quello degli italiani (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 60, Testo A) e, in genere, hanno migliori disponibilit&agrave; alimentari. Anche i fenomeni di bracciantato stagionale sono molto pi&ugrave; circoscritti. La povert&agrave; nelle campagne non conosce i fenomeni di ribellismo endemico tipico delle campagne meridionali italiane. Lo stesso fenomeno dell'urbanesimo non ha alla base la fuga e l'esodo dalle campagne (origine dei fenomeni migratori intercontinentali nostrani), ma la ricerca di condizioni di vita migliori e pi&ugrave; agevoli (<a href='http://gramscisource.org/quaderno/1/nota/48' target='_blank' class='link-to-note'>ivi</a>, 61). Anche i fenomeni demografici assumono in Francia caratteristiche di tipo moderno: allungamento della vita, denatalit&agrave;, aumento di manodopera straniera immigrata che modifica, come nell'America del Nord, la divisione del lavoro (&laquo;mestieri qualificati per gli indigeni, oltre alle funzioni direttive e organizzative, e &laquo;mestieri non qualificati per gli immigrati&raquo;) (<a href='http://gramscisource.org/quaderno/1/nota/62' target='_blank' class='link-to-note'>Q 1, 62</a>, 73, Testo A). I giacobini sono riusciti in ci&ograve; che il Partito d'Azione in Italia ha miseramente fallito nel corso del Risorgimento: unire la citt&agrave; alla campagna. Le campagne italiane hanno aderito alla reazione della monarchia e dell'alto clero a causa dell'assenza della questione della propriet&agrave; della terra nel programma del Partito d'Azione. I giacobini francesi sono riusciti ad avere Parigi e tutte le campagne dalla loro parte grazie a una robusta legislazione che colpiva la propriet&agrave; e i privilegi feudali. Se cos&igrave; non avessero fatto, avrebbero avuto la Vandea alle porte. Anche per la Francia la guerra contro la coalizione antifrancese ha costituito un coagulo di tutte le forze interne francesi le quali, accomunate dalla minaccia estera, hanno superato divisioni e contrasti di classe. Questo, afferma G., &egrave; per&ograve; avvenuto solo dopo che le forze rivoluzionarie avevano conquistato saldamente il potere e potevano rivolgere la loro energia all'esterno. In Italia, l'aver identificato il nemico nell'occupante austriaco &egrave; servito a rimuovere il conflitto tra grande propriet&agrave; terriera e contadini, a non riconoscere nelle lotte contadine all'interno dell'impero austriaco un esempio da sostenere. Le forze sabaude hanno preferito mobilitare l'aristocrazia e l'alta borghesia alla causa antiaustriaca e unitaria, escludendo i democratici e persino l'aiuto militare delle forze popolari. La parola d'ordine &laquo;&ldquo;indipendenza e unit&agrave;&rdquo;&raquo; era stata in questo modo svuotata di contenuto politico concreto (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2026, Testo C). Naturalmente questo non significa identificare nei giacobini francesi niente di pi&ugrave; che la migliore espressione rivoluzionaria borghese: G. non manca di sottolineare che il giacobinismo non ha retto all'impatto delle rivendicazioni della classe operaia, dissolvendosi e lasciando spazio alla reazione e al populismo bonapartista. G. si domanda se anche la Francia, come l'Italia negli anni Trenta, sia attraversata dai rischi di derive autoritarie e dittatoriali. Egli afferma che il parlamentarismo francese ha conosciuto momenti di indebolimento, ma conclude che le forze reazionarie non costituiscono un serio pericolo per la democrazia. L'Action fran&#231;aise, capeggiata da Maurras, incarna i valori del conservatorismo clericale e della restaurazione monarchica, ma costituisce un rischio pi&ugrave; millantato che concreto per le istituzioni repubblicane. Anche se sottoposte a formidabili spinte conservatrici, queste ultime sono in Francia in grado di tenere, diversamente che in Italia, proprio in virt&ugrave; del loro profondo radicamento storico. La borghesia dal 1789 ha imposto alla nazione il dominio totale; la stessa organizzazione ecclesiastica ne &egrave; influenzata, basti pensare al gallicanismo e alle lotte molto precoci tra Chiesa e Stato. La funzione internazionale e cosmopolita dell'intellettualit&agrave; francese nella seconda met&agrave; del secolo XVIII e in tutto il secolo XIX (laicizzazione, razionalizzazione, modernizzazione della cultura) &egrave; riscontrabile in ogni processo (Kulturkampf) in cui l'elemento laico e civile lotta per superare la subordinazione alla politica laica del clero e della casta militare, dall'Europa all'America Latina (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479 e 482, Testo A). Sul piano letterario sono davvero numerosi i luoghi nei Q in cui G. mette a confronto il cosmopolitismo degli intellettuali italiani con la coesione nazionale degli intellettuali francesi a ogni livello, persino burocratico. Riportando l'opinione di Sorani sulla grande fedelt&agrave; del pubblico francese al romanzo d'avventure e d'appendice, si legge: &laquo;Quanto all'Italia credo che ci si potrebbe domandare perch&eacute; la letteratura popolare non sia popolare in Italia&raquo;, non nel senso della mancanza di lettori, ma di scrittori. &laquo;Dopo il Mastriani e l'Invernizio, mi pare che siano venuti a mancare tra noi i romanzieri capaci di conquistare la folla facendo inorridire e lacrimare un pubblico di lettori ingenui, fedeli e insaziabili. Perch&eacute; questo genere di romanzieri non ha continuato (?) ad allignare tra noi? La nostra letteratura &egrave; stata anche nei suoi bassifondi troppo accademica e letterata? I nostri editori non hanno saputo coltivare una pianta ritenuta troppo spregevole? I nostri scrittori non hanno fantasia capace d'animare le appendici e le dispense? O noi, anche in questo campo, ci siamo contentati e ci contentiamo di importare quanto producono gli altri mercati? Certo non abbondiamo come la Francia di &ldquo;illustri sconosciuti&rdquo; e una qualche ragione per questa deficienza ci deve essere e varrebbe forse la pena di ricercarla&raquo; (<a href='http://gramscisource.org/quaderno/9/nota/120' target='_blank' class='link-to-note'>Q 9, 120</a>, 1186, Testo A). A parere di G., dalla Rivoluzione francese fino a Zola la grande letteratura francese non si &egrave; separata dal pubblico ma ha rappresentato un fenomeno di massa, un &ldquo;andare al popolo&rdquo; della letteratura, interrotto forse solo dalla reazione simbolista, la quale ha scavato un fossato tra popolo e scrittori, tra scrittori e vita (<a href='http://gramscisource.org/quaderno/6/nota/42' target='_blank' class='link-to-note'>Q 6, 42</a>, 717, Testo B). Anche nella produzione giornalistica il confronto tra Francia e l'Italia vede il nostro paese arroccato su posizioni astratte e cosmopolite. Persino durante il Risorgimento la collaborazione straniera ai nostri giornali &egrave; rimasta sporadica e casuale senza riuscire a diventare &ldquo;organica&rdquo; e senza che il contributo dei collaboratori stranieri fosse integrato nel nostro &ldquo;linguaggio nazionale&rdquo; e nelle correnti ideologiche italiane. Senza una collaborazione straniera organica, capace d'informare sia sull'Italia che sul paese straniero, riviste e giornali non sono riuscite a superare il provincialismo rimanendo su un piano estremamente generico. &laquo;Del resto &ndash; afferma G. &ndash; una organicit&agrave; di collaborazione internazionale si ebbe forse solo in Francia, perch&eacute; la cultura francese, gi&agrave; prima dell'epoca liberale, aveva esercitato un'egemonia europea; erano quindi relativamente &ldquo;numerosi&rdquo; gli intellettuali tedeschi, inglesi, ecc. che sapevano informare sulla cultura dei loro paesi impiegando un &ldquo;linguaggio&rdquo; francese&raquo; (<a href='http://gramscisource.org/quaderno/7/nota/81' target='_blank' class='link-to-note'>Q 7, 81</a>, 913, Testo B).</p><h2>ELISABETTA GALLO</h2></body></html>