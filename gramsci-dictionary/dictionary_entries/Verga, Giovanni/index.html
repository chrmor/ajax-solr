<html><head><title>Gramsci Dictionary: Verga, Giovanni</title></head><body><h1>Verga, Giovanni</h1><p> In <a href='http://gramscisource.org/quaderno/5/nota/157' target='_blank' class='link-to-note'>Q 5, 157</a>, 680 si affronta il tema dell'orientamento politico di Verga: concordando con un giudizio espresso da Giuseppe Bottai, G. afferma che &laquo;nonostante qualche apparenza superficiale, il Verga non fu mai n&eacute; socialista n&eacute; democratico, ma &ldquo;crispino&rdquo;&raquo;. In realt&agrave; in questo passo l'orientamento politico di Verga &egrave; considerato come semplice elemento della sua pi&ugrave; ampia identit&agrave; di intellettuale siciliano, con tutto l'insieme di determinazioni culturali specifiche che ogni appartenenza regionale comporta: se, infatti, &laquo;in Sicilia gli intellettuali si dividono in due classi generali: crispini-unitaristi e separatisti-democratici&raquo;, ebbene, il catanese &egrave; da ascriversi senza dubbio al campo dei crispini-unitaristi, come dimostrava, fra l'altro, la sua recisa avversione verso ogni forma di autonomismo isolano; a proposito di tale avversione G. riporta l'episodio esemplare del netto rifiuto opposto dall'anziano scrittore, nel 1920, alla proposta di collaborare al progetto di un giornale autonomista, la &ldquo;Sicilia nuova&rdquo; (<a href='http://gramscisource.org/quaderno/5/nota/157' target='_blank' class='link-to-note'>ibid.</a>; in <a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2196 viene ribadito en passant che in Verga il &laquo;sentimento unitario era molto forte&raquo;). Nelle occorrenze successive il riferimento, invece, &egrave; al Verga scrittore, mentre il contesto concettuale &egrave; quello, cruciale, della mancanza di un carattere nazionale-popolare nella tradizione letteraria italiana. In <a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688 Verga &egrave; visto come rappresentante di punta del verismo (per la precisione, G. parla di &laquo;naturalismo o realismo provinciale italiano&raquo;): ebbene, tipica di questo movimento (e &laquo;specialmente nel Verga&raquo;) &egrave; stata proprio la &laquo;posizione ideologica&raquo; per cui &laquo;il popolo della campagna &egrave; visto con &ldquo;distacco&rdquo;, come &ldquo;natura&rdquo; estrinseca allo scrittore, come spettacolo&raquo; (nel corrispondente Testo C, <a href='http://gramscisource.org/quaderno/23/nota/56' target='_blank' class='link-to-note'>Q 23, 56</a>, 2250, significativamente si parla di &laquo;&ldquo;natura&rdquo; estrinseca sentimentalmente allo scrittore&raquo;, corsivo mio). Ora, questa visione non derivava certo dalla particolare formula stilistico-letteraria adottata, bens&igrave; da un determinato, endemico carattere della cultura nazionale, per cui l'antiaristocratica poetica del naturalismo francese, dalla quale il verismo italiano dipendeva, una volta trapiantata nel particolare contesto italiano, &laquo;si innest&ograve; in una posizione ideologica preesistente&raquo; (il cui antesignano viene indicato chiaramente nel Manzoni dei Promessi sposi), gi&agrave; segnata a suo modo da un marcato &laquo;&ldquo;distacco&rdquo; dagli elementi popolari&raquo; (<a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688; v. anche <a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2110). L'accostamento fra Verga e Manzoni, nel segno di una comune esemplarit&agrave;, viene riproposto in <a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943. In realt&agrave;, in questa nota i due scrittori sembrerebbero essere tendenzialmente contrapposti, in quanto essi avevano raffigurato il medesimo ambiente sociale, ma dimostrando un atteggiamento antitetico: se l'atteggiamento di Manzoni (che &egrave; poi &laquo;il pi&ugrave; diffuso nella letteratura che rappresenta &ldquo;personaggi popolareschi&rdquo;&raquo;) &egrave; quello del &laquo;paternalismo cattolico&raquo; (&laquo;una ironia sottintesa, indizio di assenza di profondo istintivo amore verso quei personaggi, &egrave; un atteggiamento dettato da un esteriore sentimento di astratto dovere dettato dalla morale cattolica, corretto appunto e vivificato dall'ironia diffusa&raquo;), nel siciliano, viceversa, abbiamo &laquo;un atteggiamento di fredda impassibilit&agrave; scientifica e fotografica, dettata dai canoni del verismo applicato pi&ugrave; razionalmente che dallo Zola&raquo; (<a href='http://gramscisource.org/quaderno/8/nota/9' target='_blank' class='link-to-note'>ibid.</a>). Ma nonostante questa distinzione (e nonostante a entrambi gli scrittori venga accreditato dal pensatore sardo un &laquo;carattere superiore&raquo; rispetto ai pi&ugrave; pedestri rappresentanti del brescianesimo, ovvero del &laquo;&ldquo;verismo&rdquo; in senso gretto&raquo;: <a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1121), tuttavia anche in questo passo sembra in fondo essere confermata quella continuit&agrave; culturale-nazionale negativa gi&agrave; individuata in <a href='http://gramscisource.org/quaderno/6/nota/9' target='_blank' class='link-to-note'>Q 6, 9</a>, 688, contrassegnata dalla visibile mancanza, anche in chi scrive della vita popolare, del provvido &laquo;&ldquo;contatto&rdquo; sentimentale e ideologico&raquo; con il popolo-nazione.</p><h2>DOMENICO MEZZINA</h2></body></html>