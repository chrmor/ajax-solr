<html><head><title>Gramsci Dictionary: Colonie</title></head><body><h1>Colonie</h1><p> L'interesse di G. per le colonie &egrave; rivolto anzitutto all'analisi &laquo;delle colonie interne nei paesi capitalistici&raquo; arretrati (<a href='http://gramscisource.org/quaderno/8/nota/193' target='_blank' class='link-to-note'>Q 8, 193</a>, 1057), come l'Italia di fine Ottocento. La politica liberale dominante si fondava su &laquo;un blocco &ldquo;urbano&rdquo;&raquo; fra industriali e aristocrazie operaie del Nord, che preservava la sua egemonia sul resto del paese mediante il protezionismo. &laquo;Il Mezzogiorno era ridotto a un mercato di vendita semicoloniale, a una fonte di risparmio e di imposte ed era tenuto &ldquo;disciplinato&rdquo; con due serie di misure&raquo;: repressione violenta d'ogni forma d'organizzazione delle masse rurali e &ldquo;corruzione-cooptazione&rdquo; degli intellettuali (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2038). In tal modo &laquo;lo strato sociale che avrebbe potuto organizzare l'endemico malcontento meridionale, diventava invece uno strumento della politica settentrionale&raquo; (<a href='http://gramscisource.org/quaderno/19/nota/26' target='_blank' class='link-to-note'>ivi</a>, 2039). La repressione dei disorganici tentativi di ribellione delle masse meridionali, che si manifestavano nel brigantaggio, erano condotti con la brutalit&agrave; delle &laquo;spedizioni coloniali&raquo; (<a href='http://gramscisource.org/quaderno/6/nota/2' target='_blank' class='link-to-note'>Q 6, 2</a>, 685). Lo stadio di arretramento cui tali politiche condannavano il Meridione era funzionale a giustificare la conquista di colonie all'estero: alla &laquo;fame di terra&raquo;, alle &laquo;sofferenze dell'emigrazione&raquo; delle masse rurali, l'ideologia dominante rispondeva con una politica &laquo;di colonialismo di popolamento&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2020). Tuttavia, a parere di G., non esiste una relazione necessaria fra &laquo;esuberanza demografica&raquo; e dominio diretto di colonie, poich&eacute; l'&laquo;emigrazione segue leggi proprie, di carattere economico&raquo; (<a href='http://gramscisource.org/quaderno/8/nota/80' target='_blank' class='link-to-note'>Q 8, 80</a>, 986). Molto scarna &egrave; l'analisi di G. sulle colonie italiane, presumibilmente per evitare la censura. Vi sono cenni all'Albania (<a href='http://gramscisource.org/quaderno/1/nota/66' target='_blank' class='link-to-note'>Q 1, 66</a>, 76) e all'Eritrea (<a href='http://gramscisource.org/quaderno/2/nota/50' target='_blank' class='link-to-note'>Q 2, 50</a>, 205) in brevi note in cui G. si limita a sintetizzare articoli letti su riviste. Pi&ugrave; significative le note dedicate ai domini coloniali inglesi, posti in discussione dal sorgere dei &laquo;movimenti nazionali e nazionalistici&raquo;, che sono visti da G. in parte come &laquo;una reazione al movimento operaio &ndash; nei paesi a capitalismo sviluppato&raquo;, in parte come &laquo;un movimento contro il capitalismo stimolato dal movimento operaio: India, negri, cinesi, ecc.&raquo; (<a href='http://gramscisource.org/quaderno/2/nota/48' target='_blank' class='link-to-note'>Q 2, 48</a>, 201).</p><h2>RENATO CAPUTO</h2></body></html>