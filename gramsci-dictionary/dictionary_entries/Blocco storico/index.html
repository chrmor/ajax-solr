<html><head><title>Gramsci Dictionary: Blocco storico</title></head><body><p> Come la nozione di &laquo;rivoluzione passiva&raquo; &egrave; dichiaratamente ricavata da Vincenzo Cuoco e poi viene rielaborata e ritradotta quale chiave originale di analisi storica e di riflessione teorico-politica, cos&igrave; la nozione di &laquo;blocco storico&raquo; &egrave; dichiaratamente ricavata da Georges Sorel e, una volta sviluppata e ripensata da G., diviene una categoria fondamentale del &laquo;pensiero in isviluppo&raquo; dei Q. Si pu&ograve; dire innanzitutto che tale categoria chiama in causa sostanzialmente due questioni essenziali del marxismo di G.: la questione delle ideologie (o &laquo;superstrutture&raquo;) e quella della storia etico-politica, a partire dall'elaborazione datane da Croce. In un importante paragrafo del Q 4 intitolato Croce e Marx G. afferma che per studiare bene l'&laquo;argomento del valore concreto delle superstrutture in Marx&raquo; &egrave; necessario &laquo;ricordare il concetto di Sorel del &ldquo;blocco storico&rdquo;&raquo; (<a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 437). Va subito precisato che l'espressione non ricorre letteralmente in Sorel e che il concetto &egrave; legato nell'autore francese alla sua nozione centrale di mito: il che vuol dire che G. di quel concetto opera, sin dall'inizio, una propria, peculiare &ldquo;traduzione&rdquo;. Pi&ugrave; avanti, in un paragrafo successivo dello stesso Q 4, G. afferma che, quando &laquo;il rapporto tra intellettuali e popolo-massa, tra dirigenti e diretti, tra governanti e governati, &egrave; dato da una adesione organica in cui il sentimento passione diventa comprensione e quindi sapere (non meccanicamente, ma in modo vivente)&raquo;, allora soltanto si crea un reale rapporto di rappresentanza e &laquo;si realizza la vita d'insieme che sola &egrave; la forza sociale&raquo; e si crea dunque il &laquo;&ldquo;blocco storico&rdquo;&raquo; (<a href='http://dl.gramsciproject.org/quaderno/4/nota/33' target='_blank' class='link-to-note'>Q 4, 33</a>, 452). Ma, non a caso, &egrave; in un paragrafo dedicato alla &laquo;validit&agrave;&raquo;, alla realt&agrave;, alla storica determinatezza delle ideologie (non riducibili a mere &ldquo;apparenze&rdquo;), cio&egrave; in un paragrafo dedicato a un punto fondamentale e innovativo del suo marxismo, che G. fornisce la definizione forse pi&ugrave; limpida della nozione di blocco storico: in esso &laquo;le forze materiali sono il contenuto e le ideologie la forma, distinzione di forma e contenuto meramente didascalica, perch&eacute; le forze materiali non sarebbero concepibili storicamente senza forma e le ideologie sarebbero ghiribizzi individuali senza le forze materiali&raquo; (<a href='http://dl.gramsciproject.org/quaderno/7/nota/21' target='_blank' class='link-to-note'>Q 7, 21</a>, 869). In sostanza, attraverso il concetto di blocco storico, in connessione con quello di ideologia, G. rinnova criticamente la concezione marxiana corrente del rapporto struttura-sovrastruttura, all'interno della quale la seconda fungeva da mero &ldquo;riflesso&rdquo; speculare della prima. Ed &egrave; proprio di tale concetto che G. si vale per sviluppare il suo attacco critico alla nozione crociana di storia etico-politica, per mostrare che tale storia non &egrave; neanche eticopolitica, ma, pi&ugrave; propriamente, &laquo;speculativa&raquo;. La storia etico-politica &ndash; afferma decisamente G. &ndash; &laquo;non pu&ograve; prescindere neanche essa dalla concezione di un &ldquo;blocco storico&rdquo;, in cui l'organismo &egrave; individualizzato e reso concreto dalla forma etico-politica, ma non pu&ograve; essere concepito senza il suo contenuto &ldquo;materiale&rdquo; o pratico&raquo; (<a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>, 1091). E tuttavia, ad avviso di G., il pensiero di Croce deve essere apprezzato come &laquo;valore strumentale&raquo;, come utile &laquo;&ldquo;canone empirico&rdquo;&raquo; (G. utilizza ad arte la stessa espressione crociana), nella misura in cui esso &laquo;ha energicamente attirato l'attenzione sull'importanza dei fatti di cultura e di pensiero&raquo; nella vita della storia, e sul momento dell'egemonia e del consenso come &laquo;forma necessaria del blocco storico concreto&raquo; (<a href='http://dl.gramsciproject.org/quaderno/10-I/nota/12' target='_blank' class='link-to-note'>Q 10 I, 12</a>, 1235). Del suo concetto di blocco storico G. si vale anche nella ricorrente e serrata critica dei concetti, definiti intimamente dogmatici, di &laquo;uomo in generale&raquo; e di &laquo;natura umana&raquo;: &laquo;L'uomo &egrave; da concepire come un blocco storico di elementi puramente individuali e soggettivi e di elementi di massa e oggettivi o materiali coi quali l'individuo &egrave; in rapporto attivo&raquo; (<a href='http://dl.gramsciproject.org/quaderno/10-II/nota/48' target='_blank' class='link-to-note'>Q 10 II, 48</a>, 1338). Infine, nella lettera alla cognata Tania del 1932, in cui, con appassionata intonazione &ldquo;pedagogica&rdquo;, spiega il suo &laquo;Anti-Croce&raquo;, G. mette in discussione la pensabilit&agrave; di una &laquo;storia unitaria&raquo; dell'Europa che inizi dal 1815, cio&egrave; dalla Restaurazione (come fa appunto la Storia d'Europa di Croce). Egli afferma che, se si vuole scrivere una storia d'Europa come storia del processo di formazione di un blocco storico, allora essa non pu&ograve; prescindere dalla Rivoluzione francese e dalle guerre napoleoniche, che &laquo;nel blocco storico europeo sono la premessa &ldquo;economico-giuridica&rdquo;, il momento della forza e della lotta&raquo;. Invece Croce, proprio perch&eacute; la sua, al fondo, &egrave; una &laquo;storia &ldquo;speculativa&rdquo;&raquo;, in cui &egrave; costitutivamente assente il concetto &ldquo;unitario&rdquo; di blocco storico, assume il momento successivo alla Rivoluzione francese, quello in cui &laquo;le forze scatenate precedentemente si sono equilibrate, &ldquo;catartizzate&rdquo; per cos&igrave; dire&raquo;, e fa di tale momento &laquo;un fatto a s&eacute;&raquo;, costruendo cos&igrave; &laquo;il suo paradigma storico&raquo; (LC 573-4, 9 maggio 1932).</p></body></html>