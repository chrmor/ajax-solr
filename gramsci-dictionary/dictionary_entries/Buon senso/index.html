<html><head><title>Gramsci Dictionary: Buon senso</title></head><body><h1>Buon senso</h1><p> In <a href='http://gramscisource.org/quaderno/1/nota/65' target='_blank' class='link-to-note'>Q 1, 65</a>, 75 G. scrive che il &laquo;tipo&raquo; di riviste di cui sta trattando &laquo;appartiene alla sfera del &ldquo;buon senso&rdquo; o &ldquo;senso comune&rdquo;&raquo;, con un uso che implicitamente rende equivalenti le due espressioni. Non sempre &egrave; cos&igrave;. Anzi, l'uso prevalente che G. fa di &laquo;buon senso&raquo; &egrave; contestuale, ma diversificato (sia pure in modo altalenante), rispetto a &laquo;senso comune&raquo;: talvolta &laquo;buon senso&raquo; &egrave; assunto positivamente, altre volte con valenza negativa. In <a href='http://gramscisource.org/quaderno/1/nota/79' target='_blank' class='link-to-note'>Q 1, 79</a>, 86, ad esempio, leggiamo che &laquo;per comandare non basta il semplice buon senso&raquo; (valenza negativa), mentre in <a href='http://gramscisource.org/quaderno/4/nota/32' target='_blank' class='link-to-note'>Q 4, 32</a>, 451 si spiega come &laquo;un uomo di buon senso&raquo; potrebbe mettere in crisi una concezione olistica dello Stato (valenza positiva). In <a href='http://gramscisource.org/quaderno/8/nota/213' target='_blank' class='link-to-note'>Q 8, 213</a>, 1071 vi &egrave; coincidenza: &laquo;Filosofia e senso comune o buon senso&raquo;. In <a href='http://gramscisource.org/quaderno/6/nota/26' target='_blank' class='link-to-note'>Q 6, 26</a>, 705, a proposito di Pirandello e della &laquo;concezione dialettica dell'oggettivit&agrave;&raquo;, G. nota nell'opera del commediografo la rappresentazione di una &laquo;lotta paradossale contro il senso comune e il buon senso&raquo;; in <a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 853 afferma che &laquo;Croce civetta continuamente col &ldquo;senso comune&rdquo; e col &ldquo;buon senso&rdquo; popolare&raquo;. In <a href='http://gramscisource.org/quaderno/8/nota/28' target='_blank' class='link-to-note'>Q 8, 28</a>, 959 leggiamo invece: &laquo;Il &ldquo;buon senso&rdquo; ha reagito, il &ldquo;senso comune&rdquo; ha imbalsamato la reazione e ne ha fatto un canone &ldquo;teorico&rdquo;, &ldquo;dottrinario&rdquo;, &ldquo;idealistico&rdquo;&raquo;: nella contrapposizione &egrave; il buon senso ad avere qui valenza positiva. In <a href='http://gramscisource.org/quaderno/8/nota/19' target='_blank' class='link-to-note'>Q 8, 19</a>, 949 compare un celebre riferimento a Manzoni: &laquo;Senso comune. Il Manzoni fa distinzione tra senso comune e buon senso (Cfr. Promessi Sposi, Cap. XXXII sulla peste e sugli untori). Parlando del fatto che c'era pur qualcuno che non credeva agli untori ma non poteva sostenere la sua opinione contro l'opinione volgare diffusa, aggiunge: &ldquo;Si vede ch'era uno sfogo segreto della verit&agrave;, una confidenza domestica: il buon senso c'era; ma se ne stava nascosto, per paura del senso comune&rdquo;&raquo;. Il buon senso &egrave; equiparato da Manzoni alla ragione, che nulla per&ograve; pu&ograve; contro il senso comune, la rozza ideologia delle masse. G. non commenta il brano. Una valutazione pi&ugrave; positiva del buon senso si ha nei contesti filosofici, in cui esso &egrave; usato in senso tecnico: &laquo;La filosofia &egrave; la critica della religione e del senso comune e il loro superamento: in tal senso, la filosofia coincide col &ldquo;buon senso&rdquo;&raquo; (<a href='http://gramscisource.org/quaderno/8/nota/204' target='_blank' class='link-to-note'>Q 8, 204</a>, 1063). A partire dal Q 10, nell'ambito di paragrafi non presenti in prima stesura, la valutazione del buon senso &egrave; quasi sempre positiva. In <a href='http://gramscisource.org/quaderno/10b/nota/48' target='_blank' class='link-to-note'>Q 10 II, 48</a>, 1334-5 leggiamo una nota in cui senso comune e buon senso sono equiparati e valutati positivamente: &laquo;In che consiste esattamente il pregio di quello che suol chiamarsi &ldquo;senso comune&rdquo; o &ldquo;buon senso&rdquo;? Non solamente nel fatto che, sia pure implicitamente, il senso comune impiega il principio di causalit&agrave;, ma nel fatto molto pi&ugrave; ristretto, che in una serie di giudizi il senso comune identifica la causa esatta, semplice e alla mano, e non si lascia deviare da arzigogolature e astruserie metafisiche, pseudo-profonde, pseudo-scientifiche ecc.&raquo;. Siamo alla funzione del senso comune o buon senso come critica e rifiuto dell'intellettualismo fine a se stesso (presente anche in <a href='http://gramscisource.org/quaderno/16/nota/21' target='_blank' class='link-to-note'>Q 16, 21</a>, 1889). Non sorprende che altre esemplificazioni di questa funzione che ha il buon senso, di sentinella a guardia degli eccessi dell'intellettualismo vacuo, trovi delle applicazioni anche nel Q 28, dedicato al Lorianismo, ove ad esempio si legge: &laquo;Questo articolo, data l'amenit&agrave; del contenuto, si presta a diventare &ldquo;libro di testo negativo&rdquo; per una scuola di logica formale e di buon senso scientifico&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2322). O ancora: &laquo;il buon senso, svegliato da un opportuno colpo di spillo, quasi fulmineamente annienta gli effetti dell'oppio intellettuale&raquo; (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2331). Ancora pi&ugrave; positiva &egrave; la valutazione del buon senso l&agrave; dove G. ne disgiunge radicalmente le sorti dal senso comune, come in <a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1380: &laquo;&egrave; questo il nucleo sano del senso comune, ci&ograve; che appunto potrebbe chiamarsi buon senso e che merita di essere sviluppato e reso unitario e coerente&raquo;. In <a href='http://gramscisource.org/quaderno/11/nota/59' target='_blank' class='link-to-note'>Q 11, 59</a>, 1485-6 si parla di una filosofia individuale che &ndash; in quanto non arbitraria &ndash; diviene &laquo;una cultura, un &ldquo;buon senso&rdquo;, una concezione del mondo, con una etica conforme alla sua struttura. [...] Pare che solo la filosofia della prassi abbia fatto fare un passo in avanti al pensiero, sulla base della filosofia classica tedesca, evitando ogni tendenza al solipsismo, storicizzando il pensiero in quanto lo assume come concezione del mondo, come &ldquo;buon senso&rdquo; diffuso nel gran numero&raquo;. Buon senso equivale qui a &laquo;concezione del mondo&raquo;, con un'accezione non necessariamente positiva o negativa. Ma l'equiparazione cos&igrave; esplicita presente in questa nota non trova altri riscontri.</p><h2>GUIDO LIGUORI</h2></body></html>