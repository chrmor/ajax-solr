<html><head><title>Gramsci Dictionary: Marx, Karl</title></head><body><p> Negli scritti giovanili di G. (1913-1918) i riferimenti a Marx, sopratutto al filosofo, sono tutti caratterizzati da un approccio estremamente spregiudicato: che egli, scrive G. nell'ottobre 1918, &laquo;abbia introdotto nelle sue opere elementi positivistici non meraviglia e si spiega: Marx non era un filosofo di professione, e qualche volta dormicchiava anch'egli. Il certo &egrave; che l'essenziale della sua dottrina &egrave; in dipendenza dell'idealismo filosofico&raquo; (Misteri della cultura e della poesia, 19 ottobre 1918, in NM 348-9). E, nel dicembre 1917, salutando la &laquo;rivoluzione contro il &ldquo;Capitale&rdquo;&raquo;, G. scrive, in modo ancora pi&ugrave; riduttivo, che i bolscevichi &laquo;vivono il pensiero marxista, quello che non muore mai, che &egrave; la continuazione del pensiero idealistico italiano e tedesco, e che in Marx si era contaminato di incrostazioni positivistiche e naturalistiche&raquo; (CF 514). L'essenziale del pensiero di Marx starebbe dunque nell'idealismo, cio&egrave; nel principio dell'autocoscienza. Non a caso, il rinvio marxiano pi&ugrave; congeniale &egrave; in tutto questo periodo il richiamo, contenuto nella Sacra famiglia, all'&laquo;uomo individuale realmente esistente&raquo;, da far valere contro tutte le astrazioni (La critica critica, 12 gennaio 1918, in CF 554): per Marx &laquo;l'autocoscienza&raquo; dei giovani hegeliani, per G. &laquo;il determinismo&raquo; di un Claudio Treves, cio&egrave; del socialismo positivistico (ivi, 554-5). &laquo;Nella storia &ndash; scrive G. nel settembre 1916 &ndash; i fenomeni sono astrazioni intellettuali, e l'unica realt&agrave; viva e solida &egrave; l'individuo&raquo; (Le ipotesi e gli individui, 18 settembre 1916, in CT 547), ma l'individuo &ldquo;realmente esistente&rdquo; &egrave; in questo periodo letto come &ldquo;autocoscienza&rdquo;. Nel periodo di maggiore impegno politico, e in coincidenza con il soggiorno moscovita e poi viennese, quando G. ebbe modo non solo di conoscere personalmente i maggiori esponenti dell'Internazionale, ma anche di mettersi al corrente dello stato degli studi su Marx ed Engels (erano anni in cui David Rjazanov andava progettando la prima grande edizione critica delle loro opere, la cosiddetta MEGA), il suo atteggiamento muta radicalmente, facendosi estremamente attento alla questione della &ldquo;teoria&rdquo; marxista. Al principio del 1924, trovandosi a Vienna (L 189-91, 14 gennaio 1924), G. inizia a progettare una scuola di partito e un corso di formazione per corrispondenza. Invia inoltre ai compagni in Italia una prima lista di testi che a suo avviso andrebbero tradotti in italiano: tra gli altri, scritti di Lenin (Marx e la sua dottrina), Korsch (L'essenza del marxismo) e Bucharin (Teoria del materialismo storico), oltre a nuove edizioni, filologicamente rigorose, di alcuni scritti (noti e meno noti) di Marx ed Engels: il Manifesto del partito comunista con le note di Rjazanov, un'antologia russa di testi sul materialismo storico, gli engelsiani Antid&uuml;hring e L'evoluzione del socialismo dall'utopia alla scienza, gli scritti storici pi&ugrave; importanti di Marx, come &laquo;Il 18 brumaio, la guerra civile in Francia ecc.&raquo; (ibid.). Di questi ultimi occorreva far &laquo;rivedere e correggere le traduzioni esistenti che sono orribili&raquo; (ibid.). Questo innegabile mutamento di approccio &egrave; dovuto in buona parte alla necessit&agrave; di posizionarsi all'interno di un'Internazionale comunista fortemente legata alle questioni di teoria (in quegli anni era in corso la lotta nel gruppo dirigente russo per definire l'ortodossia del &ldquo;marxismo-leninismo&rdquo;), ma non si riduce a questo. Testimone ne &egrave; non solo la ricaduta nelle analisi concrete (il saggio sulla QM sarebbe impensabile con lo strumentario analitico del giovane G.), ma anche e principalmente, dopo l'arresto, quel vero e proprio &ldquo;ritorno a Marx&rdquo; che sono i Q. Qui infatti i riferimenti a Marx non solamente ricorrono continuamente, ma &ndash; e questo &egrave; ci&ograve; che maggiormente conta &ndash; sono strutturati secondo un progetto (delineato con chiarezza nei primi testi degli Appunti di filosofia contenuti in Q 4) di ripresa delle questioni fondamentali del marxismo, che sia capace di scavare al di sotto delle aporie in cui esso &egrave; precipitato. G. esige un'indagine approfondita del pensiero di Marx nel suo farsi, un'indagine filologicamente rigorosa e capace per&ograve; anche di sceverare &laquo;gli elementi divenuti stabili e permanenti, cio&egrave; che sono stati realmente assunti dall'autore come pensiero proprio, diverso e superiore al &ldquo;materiale&rdquo; precedentemente studiato e per il quale egli pu&ograve; aver avuto, in certi momenti, simpatia [...] La ricerca del leit-motiv, del ritmo del pensiero, pi&ugrave; importante delle singole citazioni staccate&raquo; (<a href='http://dl.gramsciproject.org/quaderno/4/nota/1' target='_blank' class='link-to-note'>Q 4, 1</a>, 419). Questo approccio a Marx deve tenere in conto il suo essere &laquo;un pensatore non sistematico, [...] una personalit&agrave; nella quale l'attivit&agrave; teorica e l'attivit&agrave; pratica sono intrecciate indissolubilmente, [...] un intelletto pertanto in continua creazione e in perpetuo movimento&raquo; (<a href='http://dl.gramsciproject.org/quaderno/4/nota/1' target='_blank' class='link-to-note'>ibid.</a>). L'indagine storico-critica &egrave;, come si vede, funzionale a qualcos'altro, l'approccio &egrave; solo secondariamente storiografico: l'interesse di G. &egrave; teorico e sorge dalla necessit&agrave; di riattivare alcuni nuclei problematici del pensiero di Marx, che sono stati elaborati a un livello di complessit&agrave; che &egrave; immediatamente andato perduto dopo di lui (v. <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>). In effetti, la caratterizzazione di Marx come pensatore politico &egrave; diametralmente opposta a quella avviata da Engels (che nel discorso funebre istitu&igrave; la celebre comparazione tra il suo celebre e Darwin) e posta al centro di tutto il marxismo della Seconda Internazionale. Infine, il riferimento al carattere non sistematico del pensiero di Marx &egrave; un chiaro ridimensionamento del Capitale, comunemente inteso come culmine della sua elaborazione, e perdipi&ugrave; preso in blocco, laddove il contenuto del secondo e del terzo libro va considerato secondo G. &laquo;non definitivo, per lo meno in quella data forma; esso deve essere ritenuto materiale ancora in elaborazione, ancora provvisorio&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ibid.</a>). Il progetto di rilettura di Marx qui schizzato da G. trova dunque nell'intreccio di politica e filosofia il suo filo conduttore: di questo intreccio la non sistematicit&agrave; &egrave; una conseguenza inevitabile: &laquo;Dato [...] il carattere eminentemente pratico-critico del Marx&raquo; (<a href='http://dl.gramsciproject.org/quaderno/1/nota/152' target='_blank' class='link-to-note'>Q 1, 152</a>, 134), i suoi testi andranno letti come delle elaborazioni teoriche, solo in quanto siano per&ograve; anche sempre visti come degli interventi nelle diverse, specifiche congiunture. La chiave di volta di questo peculiare intreccio tra filosofia e politica G. la individua nelle Tesi su Feuerbach, un singolare testo giovanile (1845) di Marx, pubblicato solo nel 1888 da Engels in appendice al suo Ludwig Feuerbach e il punto d'approdo della filosofia classica tedesca (Engels 1972). Qui, scrive G. in <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424, &laquo;gi&agrave; [...] appare nettamente questa sua nuova costruzione, questa sua nuova filosofia&raquo; (&egrave; significativo che G., poco dopo aver introdotto la distinzione tra opere licenziate dall'autore e opere postume, individui il nocciolo della nuova filosofia di Marx in un testo appartenente a questa seconda categoria). G. traduce a Turi le Tesi su Feuerbach, insieme ad altri testi di Marx (la Prefazione al Per la critica dell'economia politica, il primo capitolo del Manifesto, Lavoro salariato e capitale ecc.), che trova riprodotti in una piccola antologia pubblicata nel 1919 (Marx 1919) e che sono al centro, insieme a pochi altri testi citati a memoria (soprattutto la Sacra famiglia e la Miseria della filosofia) della sua interpretazione. Questa interpretazione &egrave;, contro le letture al suo tempo prevalenti, tutta svolta a partire dal concetto di praxis delle Tesi su Feuerbach. Gi&agrave; in <a href='http://dl.gramsciproject.org/quaderno/4/nota/37' target='_blank' class='link-to-note'>Q 4, 37</a>, 454-5 si legge: &laquo;Per la quistione della &ldquo;obbiettivit&agrave;&rdquo; della conoscenza secondo il materialismo storico, il punto di partenza deve essere l'affermazione di Marx (nell'introduzione alla Critica dell'economia politica, brano famoso sul materialismo storico) che &ldquo;gli uomini diventano consapevoli (di questo conflitto) nel terreno ideologico&rdquo; delle forme giuridiche, politiche, religiose, artistiche o filosofiche. Ma questa consapevolezza &egrave; solo limitata al conflitto tra le forze materiali di produzione e i rapporti di produzione &ndash; come materialmente dice il testo marxista &ndash; o si riferisce a ogni consapevolezza, cio&egrave; a ogni conoscenza? Questo &egrave; il problema: che pu&ograve; essere risolto con tutto l'insieme della dottrina filosofica del valore delle superstrutture ideologiche&raquo;. La sottolineatura del valore delle superstrutture, che riprende polemicamente la critica di Croce a Marx, viene qui svolta in una direzione &ldquo;materialmente&rdquo; non presente nel testo di Marx, e cio&egrave; attribuendo alle ideologie una funzione gnoseologica che in Marx &egrave; riservata alla critica scientifica. In <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 463 G. scrive infatti: &laquo;la tesi di Marx &ndash; che gli uomini acquistano coscienza dei conflitti fondamentali nel terreno delle ideologie &ndash; ha un valore organico, &egrave; una tesi gnoseologica e non psicologica o morale&raquo; (v. anche <a href='http://dl.gramsciproject.org/quaderno/10b/nota/12' target='_blank' class='link-to-note'>Q 10 II, 12</a>, 1249-50, e il relativo Testo A, <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 464-5, in seconda stesura scorporato a testo indipendente). Questa interpretazione &egrave; resa possibile dal fatto che G. sta leggendo la Prefazione sulla base delle Tesi su Feuerbach, il concetto di ideologia sulla base della riformulazione della questione della verit&agrave; in termini di praxis. Quella verit&agrave; da Marx ridefinita come &laquo;realt&agrave; e [...] potere&raquo; del pensiero che si pu&ograve; dimostrare solo nell'&laquo;attivit&agrave; pratica&raquo; (tesi 2) &egrave; il sostrato di una concezione efficace delle ideologie, come altrettante differenti modalit&agrave; di questa &ldquo;dimostrazione&rdquo;, in cui conoscenza e prassi politica sono la stessa cosa. Questa lettura &egrave; confermata dall'attacco di <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a> dove G., dopo aver ricordato quelli che egli definisce i due &laquo;principii&raquo; della Prefazione relativi alle crisi storiche &ndash; &laquo;1&deg;) il principio che &ldquo;nessuna societ&agrave; si pone dei compiti per la cui soluzione non esistano gi&agrave; le condizioni necessarie e sufficienti&rdquo; [o esse non siano in corso di sviluppo e di apparizione], e 2&deg;) che &ldquo;nessuna societ&agrave; cade se prima non ha svol to tutte le forme di vita che sono implicite nei suoi rapporti&rdquo;&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 455) &ndash; aggiunge che nel corso delle crisi storiche si fronteggiano forze sociali &laquo;che &ldquo;cercano&rdquo; dimostrare (coi fatti in ultima analisi, cio&egrave; col proprio trionfo, ma immediatamente con la polemica ideologica, religiosa, filosofica, politica, giuridica ecc.) che &ldquo;esistono gi&agrave; le condizioni necessarie e sufficienti perch&eacute; determinati compiti possano e quindi debbano essere risolti storicamente&rdquo;&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 455-6). Come si vede, il passo della Prefazione viene riscritto mescolando il suo lessico &ldquo;ideologico&rdquo; con quello &ldquo;veritativo&rdquo; delle Tesi su Feuerbach (&laquo;dimostrare&raquo;). Secondo G., questa impostazione &egrave; testimoniata non solamente nella Prefazione del '59, ma soprattutto nella Miseria della filosofia, che &laquo;pu&ograve; essere considerata in parte come l'applicazione e lo svolgimento delle Tesi su Feuerbach mentre la Santa Famiglia &egrave; una fase intermedia ancora indistinta, come si vede dai brani riferentisi a Proudhon e specialmente al materialismo francese&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 462). G. pensa in particolare a quel passo della Miseria &laquo;dove si dice che fase importante nello sviluppo di un raggruppamento sociale nato sul terreno dell'industria &egrave; quella in cui i singoli membri di una organizzazione economico-corporativa non lottano solo pi&ugrave; per i loro interessi economici corporativi, ma per lo sviluppo dell'organizzazione presa a s&eacute;, come tale&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 461). Qui egli evidentemente trova la base per sviluppare la sua teoria dei &ldquo;rapporti di forze&rdquo;, e quindi almeno il rinvio alla necessit&agrave; di sviluppare una teoria dell'egemonia. Insomma, se la Prefazione del '59 era letta &ndash; con una qualche ragione &ndash; come il testo fondamentale del materialismo storico, l'interpretazione che G. ne propone &egrave; essenzialmente differente. Egli scrive infatti che &laquo;la mediazione dialettica tra i due principii del materialismo storico&raquo; enunciati nella Prefazione, e riportati sopra, &laquo;&egrave; il concetto di rivoluzione permanente&raquo; (<a href='http://dl.gramsciproject.org/quaderno/4/nota/38' target='_blank' class='link-to-note'>ivi</a>, 456-7), cio&egrave; la rilettura della &ldquo;necessit&agrave; storica&rdquo; come un condizionamento nascente da rapporti di forze politici, dunque alla luce dell'impostazione trovata nella Miseria della filosofia e nelle Tesi su Feuerbach, oltre che ovviamente nel Manifesto (si ricordi che il primo capitolo, Borghesi e proletari, viene da G. tradotto col titolo di Teoria della Storia). In un contesto solo apparentemente slegato da quello finora schizzato G. esprime in altri luoghi, e in modo insistito, la propria diffidenza verso quelle che chiama &ldquo;metafore&rdquo; utilizzate da Marx: il paragone tra economia politica e anatomia, l'affermazione, che &laquo;non si pu&ograve; giudicare un'epoca da ci&ograve; che essa dice di s&eacute;&raquo; (entrambe presenti nella Prefazione del '59), e la stessa espressione &ldquo;materialismo storico&rdquo; (v. <a href='http://dl.gramsciproject.org/quaderno/1/nota/113' target='_blank' class='link-to-note'>Q 1, 113</a>; <a href='http://dl.gramsciproject.org/quaderno/8/nota/206' target='_blank' class='link-to-note'>Q 8, 206</a>; <a href='http://dl.gramsciproject.org/quaderno/8/nota/207' target='_blank' class='link-to-note'>Q 8, 207</a>; <a href='http://dl.gramsciproject.org/quaderno/8/nota/211' target='_blank' class='link-to-note'>Q 8, 211</a>; <a href='http://dl.gramsciproject.org/quaderno/8/nota/240' target='_blank' class='link-to-note'>Q 8, 240</a>; <a href='http://dl.gramsciproject.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>; <a href='http://dl.gramsciproject.org/quaderno/11/nota/50' target='_blank' class='link-to-note'>Q 11, 50</a>). Scrive G. a proposito: &laquo;La metafora [dell'economia come anatomia della societ&agrave; civile, ndr] era giustificata anche dalla sua &ldquo;popolarit&agrave;&rdquo;, cio&egrave; dal fatto che offriva anche a un pubblico non intellettualmente raffinato, uno schema di facile comprensione (di questo fatto non si tiene quasi mai il conto debito: che la filosofia della prassi, proponendosi di riformare intellettualmente e moralmente strati sociali culturalmente arretrati, ricorre a metafore talvolta &ldquo;grossolane e violente&rdquo; nella loro popolarit&agrave;)&raquo; (<a href='http://dl.gramsciproject.org/quaderno/11/nota/50' target='_blank' class='link-to-note'>Q 11, 50</a>, 1474). Egli propone pertanto una riattivazione dell'origine storica di quelle espressioni, in modo da &laquo;precisare il limite della metafora stessa, cio&egrave; [...] impedire che essa si materializzi e si meccanicizzi&raquo; (<a href='http://dl.gramsciproject.org/quaderno/11/nota/50' target='_blank' class='link-to-note'>ibid.</a>). Anche qui dunque, come nel caso della Prefazione del '59, l'intento di G. &egrave; di restituire ai testi di Marx la loro natura di interventi nelle congiunture specifiche, la loro natura fondamentalmente politica. Allo stesso intento obbedisce anche tutta la riflessione sulla nozione di &ldquo;critica dell'economia politica&rdquo;, sviluppata con ampiezza nel corso del Q 10. Tale nozione infatti non &egrave; affatto sinonimo di scienza, ma &egrave; il nome che prende teoricamente l'analisi dei &laquo;rapporti delle forze che determinano il mercato&raquo; e la valutazione delle &laquo;modificabilit&agrave; connesse all'apparire di nuovi elementi e al loro rafforzarsi&raquo;: in una parola, la presentazione di un &laquo;&ldquo;erede&rdquo; che sar&agrave; presuntivo finch&eacute; non avr&agrave; dato prove manifeste di vitalit&agrave; ecc.&raquo; (<a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1478). Anche qui il testo di Marx viene riportato alla sua originaria natura di intervento politico, dato che la nozione di &ldquo;critica&rdquo; &egrave; incomprensibile se staccata dal nesso con il progetto politico di cui &egrave; espressione. Il nesso organico fra teoria e pratica in Marx &egrave; espresso anche in una serie di testi in cui G. si sofferma sul concetto di &ldquo;saldezza delle credenze popolari&rdquo;. Nel Q 7 egli ricorda un passo del primo libro del Capitale in cui Marx fa ricorso a questa espressione: &laquo;egli dice presso a poco &ldquo;quando questo modo di concepire avr&agrave; la forza delle credenze popolari&rdquo; ecc.&raquo; (<a href='http://dl.gramsciproject.org/quaderno/7/nota/21' target='_blank' class='link-to-note'>Q 7, 21</a>, 869). E altrove: &laquo;Quando Marx accenna alla &ldquo;validit&agrave; delle credenze popolari&rdquo; fa un riferimento storico-culturale per indicare la &ldquo;saldezza delle convinzioni&rdquo; e la loro efficacia nel regolare la condotta degli uomini, ma implicitamente afferma la necessit&agrave; di &ldquo;nuove credenze popolari&rdquo;, cio&egrave; di un nuovo &ldquo;senso comune&rdquo; e quindi di una nuova cultura ossia di una nuova filosofia&raquo; (<a href='http://dl.gramsciproject.org/quaderno/8/nota/175' target='_blank' class='link-to-note'>Q 8, 175</a>, 1047). &Egrave; anche questo un modo per caratterizzare integralmente la personalit&agrave; di Marx come &ldquo;pratico-critica&rdquo;, dato che l'analisi, da lui condotta, della struttura fenomenica del mondo capitalistico nel Capitale (l'enorme ammasso di merci, con la connessa ideologia dell'uguaglianza), &egrave; politicamente determinata dall'esigenza di rinnovare questo &ldquo;senso comune&rdquo;. In definitiva, tutta questa lettura era contenuta in nuce in uno straordinario passo del Q 1 in cui, discutendo della differenza tra ironia e sarcasmo, G. nota che in Marx il sarcasmo &laquo;appassionato&raquo; &egrave; &laquo;una espressione transitoria, che cerca di porre il distacco dalle vecchie concezioni in attesa che le nuove concezioni, con la loro saldezza acquistata attraverso lo sviluppo storico, dominino fino ad acquistare la forza delle &ldquo;convinzioni popolari&rdquo;. Queste nuove concezioni esistono gi&agrave; in chi adopera il &ldquo;sarcasmo&rdquo;, ma nella fase ancora &ldquo;polemica&rdquo;&raquo; (<a href='http://dl.gramsciproject.org/quaderno/1/nota/29' target='_blank' class='link-to-note'>Q 1, 29</a>, 24). GIOVANNI 1985; FROSINI 2001; GERRATANA 1997a.</p></body></html>