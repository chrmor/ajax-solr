<html><head><title>Gramsci Dictionary: Bucharin, Nikolaj Ivanovic&yuml;</title></head><body><p> Il rapporto di G. con Bucharin &egrave; caratterizzato da due fasi molto diverse: nel 1925 ne utilizza la Teoria del materialismo storico per la Scuola interna di partito da lui organizzata: nella seconda dispensa &egrave; tradotto dallo stesso G. quasi tutto il primo capitolo (RQ 140-6). Qui &laquo;l'unica variante significativa&raquo; era nella &laquo;riluttanza di G. a impiegare il termine &ldquo;legge&rdquo;, che ricorre spesso in Bucharin&raquo;, sostituendolo &laquo;quasi sempre con diverse espressioni: &ldquo;normalit&agrave;&rdquo;, &ldquo;regolarit&agrave;&rdquo;, &ldquo;relazione tra causa ed effetto&rdquo;&raquo; (Q, AC, 2633). Invece nei Q il Manuale popolare di sociologia marxista, come recita il sottotitolo della Teoria, &egrave; sottoposto a una critica insistita e ampia, che viene raccolta nella sezione II del Q 11, intitolata Osservazioni e note critiche su un tentativo di &laquo;Saggio popolare di sociologia&raquo; (annunciata nel quarto dei &laquo;raggruppamenti di materia&raquo; del Q 8, Introduzione allo studio della filosofia e note critiche ad un Saggio popolare di sociologia). Tra l'uno e l'altro episodio vi &egrave;, nel 1929, la sconfitta politica di Bucharin da parte di Stalin. G. dunque, quando in carcere sottopone a una dura requisitoria il Saggio popolare, sapeva di indirizzarla a una figura caduta in disgrazia. Tuttavia la Teoria, pubblicata nel 1921 e riproposta in numerose edizioni e traduzioni nelle principali lingue europee, continu&ograve; a esercitare un ruolo di primaria importanza nel movimento comunista internazionale, sia come base per l'elaborazione del marxismo-leninismo e del materialismo dialettico staliniano, sia anche &ndash; e questo poteva per G. essere di molto maggiore importanza &ndash; come tipo di &ldquo;manuale&rdquo; diffuso a livello di massa, nel quale si esponevano i principi fondamentali del marxismo a un pubblico non specializzato, e che doveva costituire la base diffusa di una filosofia che aspirava a trasformare il mondo. Infatti lo spirito con il quale il Saggio popolare era stato scritto era di fornire una guida e un'introduzione alla teoria del materialismo storico che fosse accessibile alla cultura media degli operai. Dunque il libro di Bucharin era anch'esso un progetto di &laquo;progresso intellettuale di massa&raquo;, anche se fondato su un'impostazione contraria a quella di G.  L'impostazione metodologica di Bucharin nel Saggio popolare &egrave; deterministica: la storia si svolge secondo leggi causali del tipo di quelle usate nelle scienze della natura (di conseguenza, la storia &egrave; prevedibile). Lo sfondo filosofico &egrave; dato dalla relazione di materialismo storico e materialismo filosofico. Questa concezione del marxismo, esposta nei primi tre capitoli dell'opera, corrisponde a quella che G. nei Q definisce revisione materialistica, cio&egrave; a quel tipo di marxismo che, per la necessit&agrave; di &laquo;rischiarare le masse popolari, la cui cultura era medioevale&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 422), si &egrave; venuto &laquo;&ldquo;volgarizzando&rdquo;&raquo; (<a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1233), diventando cos&igrave; &laquo;un &ldquo;marxismo&rdquo; in &ldquo;combinazione&rdquo;&raquo; con il materialismo volgare, come tale &laquo;insufficiente per creare un vasto movimento culturale che abbracci tutto l'uomo, in tutte le sue et&agrave; e in tutte le sue condizioni sociali, unificando moralmente la societ&agrave;&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 423). Di qui la necessit&agrave; di smontare puntualmente questo progetto, mostrandone la tendenza intrinseca a eludere il compito fondamentale posto al movimento operaio, una volta che, fondato &laquo;un nuovo tipo di Stato, nasce [concretamente] il problema di una nuova civilt&agrave; e quindi la necessit&agrave; di elaborare le concezioni pi&ugrave; generali, le armi pi&ugrave; raffinate e decisive&raquo; (<a href='http://dl.gramsciproject.org/quaderno/3/nota/31' target='_blank' class='link-to-note'>Q 3, 31</a>, 309; v. anche <a href='http://dl.gramsciproject.org/quaderno/4/nota/46' target='_blank' class='link-to-note'>Q 4, 46</a>, 473). Le critiche al Saggio popolare (G. ha in carcere la traduzione francese, Bucharin 1927) sono sviluppate nelle tre serie di Appunti di filosofia e raccolte, come detto, in una sezione del Q 11. Il primo spunto si trova per&ograve; nel Q 1, in un testo dedicato a Conversazione e cultura. Qui G. osserva che nella cultura orale &egrave; molto pi&ugrave; facile il verificarsi di &laquo;errori logici&raquo;, rispetto a cui lo studio della logica formale aristotelica pu&ograve; essere un utile antidoto. &laquo;Queste osservazioni mi sono state suggerite dal Materialismo storico di Bukharin che risente di tutte le deficienze della conversazione. Sarebbe curioso fare una esemplificazione di tutti i passi che corrispondono agli errori logici indicati dagli scolastici, ricordando la giustissima osservazione di Engels che anche i &ldquo;modi&rdquo; del pensare sono elementi acquisiti e non innati&raquo; (<a href='http://dl.gramsciproject.org/quaderno/1/nota/153' target='_blank' class='link-to-note'>Q 1, 153</a>, 136). Bucharin scrive infatti nella premessa: &laquo;L'opera &egrave; nata dalle discussioni che si svolgevano durante le conferenze di lavoro pratico dirette dall'autore e da J. P. Denike&raquo; (Bucharin 1977, 6). Tuttavia G. non fa questa esemplificazione e quando avvia gli Appunti di filosofia nel Q 4 prende subito posizione sul merito del testo: in un confronto con il libro di Ernst Bernheim sul metodo storico (Bernheim 1907), G. nota: &laquo;La &ldquo;sociologia marxista&rdquo; (cfr. il Saggio popolare) dovrebbe stare al marxismo, come il libro del Bernheim sta allo storicismo: una raccolta sistematica di criteri pratici di ricerca e di interpretazione, uno degli aspetti del &ldquo;metodo filologico&rdquo; generale&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>Q 4, 5</a>, 425). E subito aggiunge, avviando cos&igrave; gi&agrave; la critica: &laquo;Sotto alcuni punti di vista si dovrebbe fare, di alcune tendenze del materialismo storico (e, per avventura, le pi&ugrave; diffuse) la stessa critica che lo storicismo ha fatto del vecchio metodo storico e della vecchia filologia, che avevano portato a nuove forme ingenue di dogmatismo e sostituivano l'interpretazione con la descrizione esteriore, pi&ugrave; o meno accurata dei fenomeni&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>ibid.</a>). Questa critica verte anzitutto sul fatto che &laquo;il titolo non corrisponde al contenuto del libro. Teoria del materialismo storico dovrebbe significare sistemazione logica dei concetti filosofici che sono noti sotto il nome di materialismo storico. Il primo capitolo, o un'introduzione generale, dovrebbero aver trattato la quistione: che cos'&egrave; la filosofia? una concezione del mondo &egrave; una filosofia? come &egrave; stata finora concepita la filosofia? il materialismo storico rinnova questa concezione? quali rapporti esistono tra le ideologie, le concezioni del mondo, le filosofie? La risposta a questa serie di domande costituisce la &ldquo;teoria&rdquo; del materialismo storico&raquo; (<a href='http://dl.gramsciproject.org/quaderno/4/nota/13' target='_blank' class='link-to-note'>Q 4, 13</a>, 434). Come si vede, sono proprio le questioni di cui si occupa G. nell'elaborazione in positivo della filosofia della praxis. Ma neanche si pu&ograve; dire che vi sia nesso tra titolo (teoria) e sottotitolo (sociologia): &laquo;il sottotitolo &egrave; pi&ugrave; esatto se si d&agrave; del termine &ldquo;sociologia&rdquo; una definizione circoscritta&raquo;, mentre Bucharin la fa diventare &laquo;un embrione di filosofia non sviluppata&raquo; sulla cui base svolgere appunto la &laquo;filosofia&raquo; del marxismo (<a href='http://dl.gramsciproject.org/quaderno/4/nota/13' target='_blank' class='link-to-note'>ibid.</a>; v. anche <a href='http://dl.gramsciproject.org/quaderno/7/nota/6' target='_blank' class='link-to-note'>Q 7, 6</a>, 856-7). In dipendenza da questo errore, sorge l'altrettanto erroneo collegamento del marxismo con il materialismo filosofico, come una filosofia di cui il primo avrebbe bisogno: &laquo;Cosa intende per &ldquo;materia&rdquo; il Saggio popolare?&raquo; (<a href='http://dl.gramsciproject.org/quaderno/4/nota/25' target='_blank' class='link-to-note'>Q 4, 25</a>, 443). &laquo;Per il materialismo storico la &ldquo;materia&rdquo; non deve essere intesa n&eacute; nel suo significato quale risulta dalle scienze naturali [...] n&eacute; nel suo significato quale risulta dalle diverse metafisiche materialistiche [...] ma come socialmente e storicamente organizzata per la produzione, come rapporto umano. [...] Ma in realt&agrave;, questo &egrave; solo uno dei tanti elementi del Saggio popolare che dimostrano la superficiale impostazione del problema del materialismo storico, il non aver saputo dare a questa conce zione la sua autonomia scientifica e la posizione che le spetta di fronte alle scienze naturali o [,peggio,] a quel vago concetto di &ldquo;scienza&rdquo; in generale che &egrave; proprio della concezione volgare del popolo&raquo; (<a href='http://dl.gramsciproject.org/quaderno/4/nota/25' target='_blank' class='link-to-note'>ivi</a>, 443-4). La dipendenza di Bucharin da una concezione generica e volgare della scienza gli impedisce di riconoscere e valorizzare il concetto e la funzione essenziale che la dialettica riveste nel materialismo storico. La sua &laquo;errata interpretazione del materialismo storico che viene dogmatizzato&raquo; lo spinge a identificarlo &laquo;con la ricerca della causa ultima o unica ecc.&raquo;, senza rendersi conto che &laquo;il problema delle cause ultime &egrave; appunto vanificato dalla dialettica&raquo; (<a href='http://dl.gramsciproject.org/quaderno/4/nota/26' target='_blank' class='link-to-note'>Q 4, 26</a>, 445). &laquo;La posizione del problema come una ricerca di leggi, di linee costanti, regolari, uniformi &egrave; legata a una esigenza, concepita in modo un po' puerile e ingenuo, di risolvere perentoriamente il problema pratico della prevedibilit&agrave; degli accadimenti storici [...] Quindi la ricerca delle cause essenziali, anzi della &ldquo;causa prima&rdquo;, della &ldquo;causa delle cause&rdquo;. Ma le &ldquo;Tesi su Feuerbach&rdquo; avevano gi&agrave; criticato anticipatamente questa concezione semplicistica&raquo; (<a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1403). Non padroneggiando la dialettica, Bucharin non sa riconoscere il nesso tra quantit&agrave; e qualit&agrave; (<a href='http://dl.gramsciproject.org/quaderno/4/nota/32' target='_blank' class='link-to-note'>Q 4, 32</a>, 451) e quello tra &ldquo;premessa&rdquo; materiale e &ldquo;compiti&rdquo; politici (<a href='http://dl.gramsciproject.org/quaderno/7/nota/20' target='_blank' class='link-to-note'>Q 7, 20</a>, 869). In conclusione: &laquo;La filosofia del Saggio popolare &egrave; puro aristotelismo [positivistico], cio&egrave; un riadattamento della logica formalistica secondo i metodi delle scienze naturali: la legge di causalit&agrave; &egrave; sostituita alla dialettica; la classificazione astratta, la sociologia ecc.&raquo;. Il suo &egrave; un &laquo;idealismo alla rovescia nel senso che alle categorie dello spirito sostituisce delle categorie empiriche altrettanto a priori e astratte. [Causalismo e non dialettica. Ricerca della legge di &ldquo;regolarit&agrave;, normalit&agrave;, uniformit&agrave;&rdquo; senza superamento, perch&eacute; l'effetto non pu&ograve; essere superiore alla causa, meccanicamente]&raquo; (<a href='http://dl.gramsciproject.org/quaderno/8/nota/186' target='_blank' class='link-to-note'>Q 8, 186</a>, 1054). Questa &laquo;riduzione del materialismo storico a &ldquo;sociologia&rdquo; marxista&raquo; favorisce l'&laquo;estensione della legge dei grandi numeri dalle scienze naturali alle scienze storiche e politiche&raquo;; ma questa estensione &laquo;ha diverse conseguenze per la storia e per la politica: nella scienza storica pu&ograve; avere per risultato spropositi scientifici, che potranno essere corretti agevolmente [...]; ma nella scienza e nell'arte politica pu&ograve; avere per risultato delle catastrofi, i cui danni &ldquo;secchi&rdquo; non potranno mai pi&ugrave; essere risarciti&raquo; (<a href='http://dl.gramsciproject.org/quaderno/7/nota/6' target='_blank' class='link-to-note'>Q 7, 6</a>, 856). Nel Saggio popolare si annida pertanto &ndash; in corrispondenza della natura del marxismo, che &egrave; insieme scienza e azione (<a href='http://dl.gramsciproject.org/quaderno/7/nota/33' target='_blank' class='link-to-note'>Q 7, 33</a>, 882), filosofia e ideologia &ndash; un rischio politico ben preciso: una politica pensata su basi deterministiche e fatalistiche non pu&ograve; infatti che condurre alla sconfitta. Le critiche al Saggio popolare sono dunque complessive e distruttive: dal titolo al contenuto, dai presupposti generali alle implicazioni politiche, dalla metodologia allo stile argomentativo, non c'&egrave; un aspetto che G. ritenga possa essere utilmente impiegato in un progetto di &ldquo;manuale popolare&rdquo; della filosofia della praxis. Il suo progetto &egrave; dunque, come risulta dalla struttura stessa del Q 11, globalmente alternativo a quello di Bucharin. Il modo con cui G. discute il Saggio popolare &ndash; senza rinvii a pagine precise, senza citazioni virgolettate, con qualche imprecisione &ndash; non &egrave; tanto indicativo dell'assenza (o meno) della Teoria tra i libri che G. poteva tenere in cella (sulla questione si veda la discussione tra Giovanni Mastroianni e Gianni Francioni: Francioni 1987, 29 e 1992, 608; Mastroianni 1988, 225 e 1992, 617-8). Piuttosto, esso &egrave; leggibile alla luce del carattere di &ldquo;modello esemplare&rdquo;, ma in negativo, che il Saggio popolare assume (si veda la gi&agrave; ricordata contrapposizione al libro di Bernheim), rispetto a cui va costruita un'alternativa che non risparmi neanche un dettaglio. Questo modo di lavorare emerge nel trattamento da G. riservato a un concetto che nel Saggio popolare compare di sfuggita e che invece assume nel progetto della filosofia della praxis un ruolo centrale: l'immanenza. &Egrave; infatti in una riformulazione storicistica dell'immanenza, e non nella tradizione materialistica, che secondo G. va ravvisata l'originalit&agrave; della filosofia di Marx. Questa tesi viene enunciata in <a href='http://dl.gramsciproject.org/quaderno/4/nota/11' target='_blank' class='link-to-note'>Q 4, 11</a>, dove si nota anche che &laquo;quando si dice che Marx adopera l'espressione &ldquo;immanenza&rdquo; in senso metaforico, non si dice nulla: in realt&agrave; Marx d&agrave; al termine &ldquo;immanenza&rdquo; un significato proprio&raquo; (<a href='http://dl.gramsciproject.org/quaderno/4/nota/11' target='_blank' class='link-to-note'>ivi</a>, 433). &Egrave; un'allusione a Bucharin, come si evince da <a href='http://dl.gramsciproject.org/quaderno/4/nota/17' target='_blank' class='link-to-note'>Q 4, 17</a>, 438: &laquo;Ci&ograve; che si &egrave; detto della &ldquo;teleologia&rdquo; si pu&ograve; ripetere dell'&ldquo;immanenza&rdquo;&raquo; (il riferimento &egrave; a <a href='http://dl.gramsciproject.org/quaderno/4/nota/16' target='_blank' class='link-to-note'>Q 4, 16</a>, intitolato La teleologia nel &laquo;Saggio popolare&raquo;). Scrive G.: &laquo;Nel Saggio popolare si nota che Marx adopera l'espressione &ldquo;immanenza&rdquo;, &ldquo;immanente&rdquo;, e si dice che evidentemente quest'uso &egrave; &ldquo;metaforico&rdquo;. Benissimo. Ma si &egrave; cos&igrave; spiegato il significato che l'espressione &ldquo;immanenza&rdquo; ha metaforicamente in Marx? Perch&eacute; Marx continua a usare questa espressione? Solo per l'orrore di creare termini nuovi? [...] L'espressione &ldquo;immanenza&rdquo; in Marx ha un preciso significato e questo occorreva definire: in realt&agrave; questa definizione sarebbe stata veramente &ldquo;teoria&rdquo;. Marx continua la filosofia dell'immanenza, ma la depura da tutto il suo apparato metafisico e la conduce nel terreno concreto della storia. L'uso &egrave; metaforico solo nel senso che la concezione &egrave; stata superata, &egrave; stata sviluppata ecc.&raquo; (<a href='http://dl.gramsciproject.org/quaderno/4/nota/17' target='_blank' class='link-to-note'>Q 4, 17</a>, 438). Immanenza e teleologia vengono da G. accostate. Difatti egli si sta riferendo all'insieme del paragrafo I.9 della Teoria, intitolato Dottrina della finalit&agrave; in generale (teleologia) e sua critica. Finalit&agrave; immanente, dove tra l'altro si legge: &laquo;Vale la pena far notare che, se qualche volta Marx e Engels sembrano fare uso di concezioni teleologiche, in realt&agrave; si tratta di metafore e di immagini [cela ne constitue qu'une m&eacute;taphore et une fa&#231;on imag&eacute;e d'exprimer la pens&eacute;e]&raquo; (Bucharin 1977, 23; v. Bucharin 1927, 24-5). Il nesso tra finalit&agrave; e immanenza &egrave; presente, negativamente, in Bucharin e G. lo riprende rovesciandolo in positivo. A suo avviso, solo assumendo problematicamente la nuova accezione kantiana (consegnata alla Critica del giudizio e agli scritti di filosofia della storia), secondo cui si pu&ograve; utilizzare la finalit&agrave; in modo regolativo, salvaguardando cos&igrave; l'individualit&agrave; empirica dei fatti, &egrave; possibile sfuggire al pericolo di convertire il determinismo storico in una forma obsoleta di finalismo: &laquo;Sul &ldquo;Saggio popolare&rdquo;. La teleologia. Nella frase e nella concezione di &ldquo;missione storica&rdquo; non c'&egrave; una radice teleologica? E infatti in molti casi essa assume un valore equivoco e mistico. Ma in altri ha un significato che, dopo le limitazioni di Kant, pu&ograve; essere difeso dal materialismo storico&raquo; (<a href='http://dl.gramsciproject.org/quaderno/7/nota/46' target='_blank' class='link-to-note'>Q 7, 46</a>, 894). A queste critiche G. ne aggiunge altre nel momento in cui (v. LC 453, a Tatiana, 31 agosto 1931) riceve il libro che raccoglie le relazioni della delegazione sovietica al II Congresso internazionale di storia della scienza e della tecnologia, tenutosi a Londra nell'estate 1931. Di questo testo (Bucharin 1977a) G. nota soprattutto il modo &laquo;superficiale ed estraneo al materialismo storico&raquo; di porre &laquo;il problema della &laquo;&ldquo;realt&agrave; oggettiva del mondo esterno&rdquo; (<a href='http://dl.gramsciproject.org/quaderno/7/nota/47' target='_blank' class='link-to-note'>Q 7, 47</a>, 894). Infatti, per il senso comune popolare una tale questione &egrave; assurda: &laquo;Il pubblico popolare &ldquo;crede&rdquo; che il mondo esterno sia obbiettivo ed &egrave; questa &ldquo;credenza&rdquo; che occorre analizzare, criticare, superare scientificamente&raquo; (<a href='http://dl.gramsciproject.org/quaderno/8/nota/215' target='_blank' class='link-to-note'>Q 8, 215</a>, 1076). Invece di fare questo lavoro, Bucharin si preoccupa di confutare le posizioni idealistiche, a suo avviso tutte neganti la realt&agrave; del mondo esterno, senza rendersi conto n&eacute; che tale tesi non coincide senz'altro con l'idealismo, n&eacute; che, come il materialismo volgare, la tesi dell'irrealt&agrave; del mondo esterno ha &laquo;origine religiosa&raquo;, come si pu&ograve; vedere in Berkeley, peraltro da Bucharin citato (<a href='http://dl.gramsciproject.org/quaderno/11/nota/17' target='_blank' class='link-to-note'>Q 11, 17</a>, 1412). In questo modo Bucharin non pu&ograve; &laquo;spiegare che una tale concezione, che non &egrave; certo una futilit&agrave;, anche per un filosofo della praxis, oggi, esposta al pubblico, possa solo provocare il riso e lo sberleffo&raquo;. Essa &egrave; &laquo;il caso pi&ugrave; tipico della distanza che si &egrave; venuta formando tra scienza e vita, tra certi gruppi di intellettuali [...] e le grandi masse popolari: e come il linguaggio della filosofia sia diventato un gergo che ottiene lo stesso effetto di quello di Arlecchino&raquo; (<a href='http://dl.gramsciproject.org/quaderno/11/nota/17' target='_blank' class='link-to-note'>ibid.</a>).</p></body></html>