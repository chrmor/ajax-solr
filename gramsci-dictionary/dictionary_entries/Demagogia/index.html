<html><head><title>Gramsci Dictionary: Demagogia</title></head><body><p> G. distingue due significati, entrambi politici, contenuti nell'uso corrente del termine. La demagogia &egrave; il titolo della nota <a href='http://gramscisource.org/quaderno/1/nota/119' target='_blank' class='link-to-note'>Q 1, 119</a>, dove G. si preoccupa di precisare come &laquo;bisogna intendersi sulla parola e sul concetto di demagogia&raquo;. Contro chi sostiene che gli uomini del Risorgimento, pur non riuscendo a compiere l'unit&agrave; d'Italia come volevano, non furono dei demagoghi, G. ribatte che &laquo;in realt&agrave; [...] gli uomini del Risorgimento furono dei grandissimi demagoghi: essi fecero del popolo-nazione uno strumento, degradandolo, e in ci&ograve; consiste la massima demagogia, nel senso peggiorativo che la parola ha assunto in bocca dei partiti di destra&raquo; (<a href='http://gramscisource.org/quaderno/1/nota/119' target='_blank' class='link-to-note'>ivi</a>, 112). G. torna sul tema in una nota successiva: &laquo;demagogia vuol dire parecchie cose: nel senso deteriore significa servirsi delle masse popolari, delle loro passioni sapientemente eccitate e nutrite, per i propri fini particolari&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 772). L'argomentazione &egrave; la stessa, ma l'aggiunta di &laquo;nel senso deteriore&raquo; apre a una diversa definizione possibile del lemma. Prosegue infatti G.: &laquo;se il capo non considera le masse umane come uno strumento servile [...] ma tende a raggiungere fini politici organici di cui queste masse sono il necessario protagonista storico&raquo;, allora &laquo;si ha una &ldquo;demagogia&rdquo; superiore&raquo;. Non &egrave; con la presenza del capo davanti alla massa che si crea inevitabilmente la demagogia, essa dipende dai fini politici sottesi all'azione del capo e dai modi in cui questa si esplica: &laquo;il &ldquo;demagogo&rdquo; deteriore pone se stesso come insostituibile, crea il deserto intorno a s&eacute;&raquo;, mentre &laquo;il capo politico dalla grande ambizione [...] tende a suscitare uno strato intermedio tra s&eacute; e la massa, a suscitare possibili &ldquo;concorrenti&rdquo; ed eguali, a elevare il livello di capacit&agrave; delle masse, a creare elementi che possano sostituirlo nella funzione di capo&raquo; (<a href='http://gramscisource.org/quaderno/6/nota/97' target='_blank' class='link-to-note'>ibid.</a>).</p></body></html>