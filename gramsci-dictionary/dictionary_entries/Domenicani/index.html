<html><head><title>Gramsci Dictionary: Domenicani</title></head><body><h1>Domenicani</h1><p> Nell'analizzare le correnti e gli orientamenti del mondo cattolico, G. tiene sempre presente la complessit&agrave; e la trasversalit&agrave; delle posizioni; tuttavia tende a considerare nella terna concettuale Cattolici integrali, gesuiti, modernisti &ndash; che titola molti paragrafi e un quaderno speciale &ndash; i domenicani come appartenenti al primo gruppo: &laquo;Gli &ldquo;integrali&rdquo; sono forti nel complesso di qualche ordine religioso rivale dei gesuiti (domenicani, francescani)&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2092). L'unica eccezione espressamente ricordata nei Q riguarda &laquo;gli ambienti torinesi dei giovani ecclesiastici, anche domenicani, prima della guerra, e le loro deviazioni che andavano fino ad accogliere benevolmente le tendenze modernizzanti dell'islamismo e del buddismo e a concepire la religione come un sincretismo mondiale di tutte le religioni superiori&raquo; (<a href='http://gramscisource.org/quaderno/20/nota/4' target='_blank' class='link-to-note'>ivi</a>, 2090). I domenicani sono citati prevalentemente in valutazioni sulle correnti interne alla Chiesa cattolica, delle quali G. d&agrave; il seguente giudizio: &laquo;ci&ograve; che importa qui notare &egrave; che sia il modernismo, sia il gesuitismo, sia l'integralismo hanno significati pi&ugrave; vasti che non siano quelli strettamente religiosi: sono &ldquo;partiti&rdquo; nell'&ldquo;impero assoluto internazionale&rdquo; che &egrave; la Chiesa Romana ed essi non possono evitare di porre in forma religiosa problemi che spesso sono puramente mondani, di &ldquo;dominio&rdquo;&raquo; (<a href='http://gramscisource.org/quaderno/14/nota/52' target='_blank' class='link-to-note'>Q 14, 52</a>, 1712). In questo senso, G. cita i domenicani sia ricordando il loro scontro in Spagna con i gesuiti, sia trattando la figura di Umberto Benigni, personaggio di spicco delle gerarchie ecclesiastiche durante il papato di Pio X e definito da G. &laquo;il capo degli integrali&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2088).</p><h2>LUDOVICO DE LUTIIS</h2></body></html>