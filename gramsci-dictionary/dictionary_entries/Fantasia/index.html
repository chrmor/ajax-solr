<html><head><title>Gramsci Dictionary: Fantasia</title></head><body><h1>Fantasia</h1><p> G. indica quelli che sono i criteri metodologici necessari a esaminare in maniera critica una &ldquo;dissertazione&rdquo;. Innanzitutto, &egrave; opportuno valutare il rigore e la coerenza con le quali l'autore oggetto di studio ha tentato di dedurre &laquo;tutte le conseguenze dalle premesse che ha assunto come punto di partenza (o di vista): pu&ograve; darsi che manchi il rigore, che manchi la coerenza, che ci siano omissioni tendenziose, che manchi la &ldquo;fantasia&rdquo; scientifica (che cio&egrave; non si sappia vedere tutta la fecondit&agrave; del principio assunto ecc.)&raquo; (<a href='http://gramscisource.org/quaderno/14/nota/5' target='_blank' class='link-to-note'>Q 14, 5</a>, 1659). Quindi si deve procedere al vaglio delle premesse fondative, che potrebbero essere state soggette a limitazioni e tagli o essere storicamente non attendibili; infine si deve cercare di capire se tali premesse siano &laquo;omogenee tra loro, o se, per incapacit&agrave; o insufficienza dell'autore (o ignoranza dello stato storico della quistione) &egrave; avvenuta una contaminazione tra premesse o principii contraddittori o eterogenei o storicamente non avvicinabili&raquo; (<a href='http://gramscisource.org/quaderno/14/nota/5' target='_blank' class='link-to-note'>ibid.</a>). G. considera infatti la fantasia come una facolt&agrave; strettamente connessa alla &laquo;tecnica del pensare&raquo;, dal momento che l'uomo ha a propria disposizione (ma variamente sviluppati e &ldquo;addestrati&rdquo;) sempre gli stessi strumenti mentali, &laquo;l'osservazione, l'esperimento, il ragionamento induttivo e deduttivo, l'abilit&agrave; manuale e la fantasia inventiva&raquo; (<a href='http://gramscisource.org/quaderno/4/nota/21' target='_blank' class='link-to-note'>Q 4, 21</a>, 441). In una lettera alla moglie Giulia della fine del 1936 G. invece si sofferma sul concetto di &laquo;&ldquo;fantasia concreta&rdquo;&raquo;. Si tratta dell'&laquo;attitudine a rivivere la vita degli altri cos&igrave; come &egrave; realmente determinata, coi suoi bisogni, le sue esigenze, ecc., non per rappresentarla artisticamente, ma per comprenderla ed entrare in contatto intimo&raquo; (LC 789-90), dicembre 1936): un'attitudine fondamentale per il politico, il quale deve, per poter comprendere appieno gli uomini che &laquo;si uniscono tra loro in societ&agrave; e lavorano e lottano e migliorano se stessi&raquo; (LC 808, a Delio, s. d.), fare ricorso alla &ldquo;fantasia&rdquo; per poter immergersi nella loro vita, nelle loro miserie, nei loro dolori quotidiani e, di conseguenza, migliorare le loro condizioni.</p><h2>ANTONELLA AGOSTINO</h2></body></html>