<html><head><title>Gramsci Dictionary: Limite</title></head><body><h1>Limite</h1><p> &laquo;Limite&raquo;, parola ampiamente utilizzata da G. nel suo significato generico, assume una sua peculiare accezione lemmatica in Q 19, laddove G., interrogandosi sulla mancata formazione in Italia di &laquo;un partito giacobino&raquo;, ne trova le ragioni &laquo;nella relativa debolezza della borghesia italiana e nel clima storico diverso dell'Europa dopo il 1815&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2032). G., rintracciando il limite &laquo;di classe&raquo; dei &laquo;giacobini, nella loro politica di forzato risveglio delle energie popolari francesi da alleare alla borghesia, con la legge Chapelier [e la legge sul &ldquo;maximum&rdquo;]&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 53), arriva alla conclusione che essi erano riusciti a superare tale limite &laquo;attraverso un processo complesso, teorico-pratico [...], per cui si riottiene il consenso politico (si mantiene l'egemonia) allargando e approfondendo la base economica con lo sviluppo industriale e commerciale&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 58), anche se poi &ndash; egli precisa &ndash; la loro sconfitta come &laquo;partito determinato&raquo; fu dovuta al fatto che &laquo;a un certo punto si urtarono contro le esigenze degli operai parigini&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2014). Cos&igrave;, nell'analizzare la situazione italiana, G. osserva che il limite storico del Partito d'Azione si &egrave; rivelato nell'incapacit&agrave; di svolgere un'opera adeguatamente incisiva e trasformatrice nel contesto politico del tempo. In effetti tale limite va individuato, secondo G., nel fatto che esso &egrave; rimasto sempre un partito incapace di acquisire il consenso di quelle masse contadine che, se avessero preso parte all'azione risorgimentale, avrebbero conferito ad essa un sostanziale contenuto sociale e un adeguato impulso rinnovatore. G. precisa, infatti, che il movimento democratico avrebbe realizzato tale disegno e tale strategia se fosse stato capace di farsi partito &laquo;&ldquo;giacobino&rdquo; non solo per la &ldquo;forma&rdquo; esterna, di temperamento, ma specialmente per il contenuto economico-sociale&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2024), se avesse saputo, cio&egrave;, far propri gli interessi e le esigenze della classe contadina attraverso una riforma agraria volta a spezzare il latifondo e a creare un ceto di contadini piccoli proprietari. Il lemma, inoltre, compare in stretta connessione non soltanto con l'ambito giuridico, ad esempio in una nota del Q 3 in cui G. riporta alcune dichiarazioni interne al dibattito sui &laquo;limiti dell'attivit&agrave; dello Stato&raquo;, cio&egrave; sull'impossibilit&agrave; dello Stato, in quanto &laquo;societ&agrave; ordinata&raquo;, di avere limite giuridico &laquo;nei diritti pubblici soggettivi&raquo; (<a href='http://gramscisource.org/quaderno/3/nota/142' target='_blank' class='link-to-note'>Q 3, 142</a>, 399400), ma anche con quello economico-industriale in Q 10 II, 41.VII, laddove G. individua nell'&laquo;estensione dei nuovi metodi&raquo; di produzione industriale la causa di &laquo;una serie di crisi, ognuna delle quali ripropone gli stessi problemi [...] e il cui ciclo si pu&ograve; immaginare ricorrente finch&eacute;: 1) non si sia raggiunto il limite estremo di resistenza del materiale; 2) [...] il limite nell'introduzione di nuove macchine automatiche, cio&egrave; il rapporto ultimo tra uomini e macchine; 3) [...] il limite di saturazione di industrializzazione mondiale&raquo; (ivi, 1313; v. anche <a href='http://gramscisource.org/quaderno/7/nota/34' target='_blank' class='link-to-note'>Q 7, 34</a>, 883). Il lemma compare anche in stretta connessione con l'ambito filosofico: in <a href='http://gramscisource.org/quaderno/8/nota/205' target='_blank' class='link-to-note'>Q 8, 205</a> G. indica la &laquo;futilit&agrave; inetta del determinismo meccanico&raquo; all'interno di una riflessione pi&ugrave; ampia sul &laquo;passaggio da una concezione meccanicistica a una concezione attivistica&raquo; del ruolo sociale di ciascun individuo. In particolare G. sostiene che nel momento in cui avviene un &laquo;mutamento nel modo di essere&raquo; del &ldquo;subalterno&rdquo;, cio&egrave; quando egli da &laquo;&ldquo;cosa&rdquo;&raquo; diventa &laquo;&ldquo;persona storica&rdquo;&raquo;, si restringono i &laquo;limiti&raquo; e il &laquo;dominio della &ldquo;forza delle cose&rdquo;&raquo;, cio&egrave; di quell'&laquo;&ldquo;atto di fede&rdquo; nella razionalit&agrave; della storia&raquo; da parte di colui che non avendo &laquo;iniziativa nella lotta&raquo; ne esce sconfitto e anzi finisce con l'identificare la lotta stessa con &laquo;una serie di sconfitte&raquo; (<a href='http://gramscisource.org/quaderno/8/nota/205' target='_blank' class='link-to-note'>ivi</a>, 1064).</p><h2>VALERIA LEO</h2></body></html>