<html><head><title>Gramsci Dictionary: Salvemini, Gaetano</title></head><body><h1>Salvemini, Gaetano</h1><p> Salvemini esercit&ograve; un'importante influenza teorica e politica su G., specie negli anni della formazione del pensatore sardo. Meridionalista, campione della lotta al sistema di potere violento e corrotto di Giolitti nel Mezzogiorno, gi&agrave; uscito dal PSI nel 1911, nel 1914 Salvemini ricevette l'offerta di candidarsi a deputato da parte dei &laquo;futuri redattori dell'&ldquo;Ordine Nuovo&rdquo;&raquo;, perch&eacute; i contadini del Sud potessero avere un loro rappresentante in parlamento con l'aiuto della classe operaia del Nord (QM 140-2). Vi sono nei Q diversi passaggi che si riferiscono all'appoggio dato dal &ldquo;Corriere della Sera&rdquo; a Salvemini in relazione all'opposizione a Giolitti, appoggio che significava la possibilit&agrave; di una diversa alleanza di una parte degli industriali del Nord con il blocco rurale del Mezzogiorno. Questi avvenimenti erano anche inseriti nel contesto di un movimento culturale e politico di reazione contro la concezione del Mezzogiorno come &laquo;&ldquo;palla di piombo&rdquo; per l'Italia&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2022), che si espresse anche nella &ldquo;Voce&rdquo; e nell'&ldquo;Unit&agrave;&rdquo;, riviste che ruotavano intorno a Salvemini e alla sua impostazione liberaldemocratica della questione meridionale. Il giovane G. ne era stato attento lettore e ne sub&igrave; profondamente l'influenza. Salvemini &egrave; citato nei Q anche come storico. G. valuta la sua Rivoluzione francese come &laquo;una reazione concreta&raquo; contro quello che egli chiama &laquo;storia feticistica&raquo;, che rende &laquo;protagonisti della storia &ldquo;personaggi&rdquo; astratti e mitologici&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1980). G. osserva che Salvemini al contrario finiva con l'esagerare la particolarit&agrave; degli avvenimenti storici, come quando &laquo;non vuol sapere di &ldquo;guelfi&rdquo; e &ldquo;ghibellini&rdquo;, uno partito della nobilt&agrave; e dell'Impero e l'altro del popolo e del Papato, perch&eacute; egli dice di conoscerli solo come &ldquo;partiti locali&rdquo;, combattenti per ragioni affatto locali, che non coincidevano con quelle del Papato e dell'Impero&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1981).</p><h2>MARCOS DEL ROIO</h2></body></html>