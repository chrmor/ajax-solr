<html><head><title>Gramsci Dictionary: Internazionale, internazionalismo</title></head><body><p> G. distingue il concetto di &laquo;internazionalismo&raquo; tanto da quello di &laquo;cosmopolitismo&raquo;, anteriore alla formazione dello Stato nazionale, quanto dall'idea di &laquo;irradiazione internazionale e cosmopolita e di espansione a carattere imperialistico&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1524) delle societ&agrave; a capitalismo avanzato. A suo parere il perdurare in epoca moderna del &laquo;&ldquo;cosmopolitismo&rdquo; medioevale legato alla Chiesa e all'Impero&raquo; (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 133) ostacola lo sviluppo della coscienza nazionale-popolare e porta un paese a subire &laquo;passivamente i rapporti internazionali&raquo; (<a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 589). Non a caso le forze reazionarie hanno sempre tentato di &laquo;impedire la formazione di una volont&agrave; collettiva di questo genere, per mantenere il potere &ldquo;economico-corporativo&rdquo; in un sistema internazionale di equilibrio passivo&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1560). Nota &egrave; la critica di G. alla funzione cosmopolita e non nazionale-popolare degli intellettuali italiani (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 133), al contempo &laquo;causa ed effetto dello stato di disgregazione in cui rimane la penisola dalla caduta dell'Impero Romano al 1870&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1524). Mentre difatti altri paesi europei &laquo;acquistano coscienza nazionale e vogliono organizzare una cultura nazionale&raquo; sfaldando la cosmopoli premoderna, l'Italia &laquo;perde la sua funzione di centro internazionale di cultura, non si nazionalizza per s&eacute;, ma i suoi intellettuali continuano la funzione cosmopolita, staccandosi dal territorio e sciamando all'estero&raquo; (<a href='http://gramscisource.org/quaderno/5/nota/100' target='_blank' class='link-to-note'>Q 5, 100</a>, 629). Al mancato sviluppo nazionale dal punto di vista politico cerca vanamente di supplire lo sciovinismo culturale che esalta il ruolo degli intellettuali italiani nel mondo, dimenticando che il loro operare non contribuisce, ma ostacola il sorgere d'una coscienza nazionale. In paesi in cui non &egrave; sviluppata la coscienza nazionale-popolare, l'internazionalismo tende a diffondersi nella forma di uno &laquo;spirito vasto di fratellanza&raquo; (<a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, 963), non in grado d'emanciparsi dal &laquo;vago &ldquo;cosmopolitismo&rdquo; legato a elementi storici ben precisabili: al cosmopolitismo e universalismo medioevale&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 325). Dunque, se una concezione internazionalista non si determina concretizzandosi in un contesto nazionale, resta astratta. L'internazionalismo cosmopolita &egrave; correlato da G. al concetto di &ldquo;sovversivismo&rdquo; delle classi popolari. Esso &egrave; sostanzialmente innocuo per il potere costituito in quanto &egrave; caratterizzato da un'inadeguata coscienza di classe e da una scarsa comprensione della natura dello Stato, in assenza delle quali, a parere di G., non si pu&ograve; essere &laquo;internazionalista, nel senso moderno della parola&raquo; (<a href='http://gramscisource.org/quaderno/3/nota/46' target='_blank' class='link-to-note'>ivi</a>, 326). Lo Stato non &egrave; compreso nella sua &laquo;forma concreta di un mondo produttivo&raquo; proprio nei paesi in cui &laquo;la spinta del progresso non &egrave; strettamente legata a un vasto sviluppo economico locale [...], ma &egrave; il riflesso dello sviluppo internazionale che manda alla periferia le sue correnti ideologiche&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360-1). D'altra parte lo sviluppo del mercato mondiale ha un fondamento contraddittorio: da un lato &laquo;l'internazionalismo o meglio il cosmopolitismo&raquo; (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>, 1756) del capitale, dall'altro gli Stati nazionali. Le grandi potenze, proprio in quanto hanno &laquo;una politica interna che determina quella estera&raquo;, serbano una &laquo;relativa autonomia internazionale&raquo; (<a href='http://gramscisource.org/quaderno/8/nota/141' target='_blank' class='link-to-note'>Q 8, 141</a>, 1028). Tuttavia, la loro politica di potenza rende problematica per moltissimi Stati &laquo;la libert&agrave; di fissare la propria linea di condotta&raquo; (<a href='http://gramscisource.org/quaderno/6/nota/7' target='_blank' class='link-to-note'>Q 6, 7</a>, 687) non solo sul piano internazionale, ma anche su quello nazionale. Perci&ograve; solo un paese dominante a livello internazionale &egrave; realmente indipendente, in quanto &laquo;determina la volont&agrave; altrui e non ne &egrave; determinato&raquo; (<a href='http://gramscisource.org/quaderno/13/nota/32' target='_blank' class='link-to-note'>Q 13, 32</a>, 1629). La vita politica degli Stati subalterni, difatti, &laquo;&egrave; pi&ugrave; &ldquo;storia internazionale&rdquo; che storia &ldquo;nazionale&rdquo;&raquo; (<a href='http://gramscisource.org/quaderno/1/nota/138' target='_blank' class='link-to-note'>Q 1, 138</a>, 126), al punto che in essi la diplomazia &egrave; &laquo;la &ldquo;sola politica creativa&rdquo;&raquo; (<a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 765). Cos&igrave; mentre le nazioni in cui vi &egrave; stato uno sviluppo organico delle energie nazionali si proiettano all'esterno in funzione di egemonia e di dominio, i paesi privi d'un tale sviluppo si proiettano all'esterno attraverso un'emigrazione &laquo;che non refluisce sulla base nazionale per potenziarla&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1525) e concorre a rendere impossibile il costituirsi d'una coscienza nazionale. In tal modo gli intellettuali &laquo;rappresentanti la tecnica e la capacit&agrave; direttiva&raquo; vanno ad arricchire nazioni straniere, mentre la forza lavoro nazionale va &laquo;ad aumentare il plusvalore dei capitalismi stranieri&raquo;, in modo che &laquo;questi elementi sono andati perduti in grandissima parte, incorporandosi nelle nazionalit&agrave; straniere in funzione subalterna&raquo; (<a href='http://gramscisource.org/quaderno/3/nota/117' target='_blank' class='link-to-note'>Q 3, 117</a>, 385). L'emigrazione della forza lavoro manuale e intellettuale &egrave; considerata da G. &laquo;una critica reale&raquo; (<a href='http://gramscisource.org/quaderno/2/nota/137' target='_blank' class='link-to-note'>Q 2, 137</a>, 272) alla classe dominante, incapace di adempiere alla propria funzione di direzione nazionale. G. rigetta l'interpretazione meccanicista del marxismo, secondo la quale dal cosmopolitismo preborghese si potrebbe passare all'internazionalismo solo attraversando la tappa intermedia del nazionalismo. In presenza di una cultura cosmopolita tale passaggio sarebbe infatti &laquo;anacronistico e antistorico&raquo; (<a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190), tanto che G. considera il nazionalismo, in un paese come l'Italia, un'&laquo;escrescenza anacronistica&raquo; nella sua storia, &laquo;di gente che ha la testa volta all'indietro come i dannati di Dante&raquo; (<a href='http://gramscisource.org/quaderno/9/nota/127' target='_blank' class='link-to-note'>ibid.</a>). Al contrario la missione di civilt&agrave; del popolo italiano &laquo;&egrave; nella ripresa del cosmopolitismo romano e medioevale, ma nella sua forma pi&ugrave; moderna e avanzata&raquo; (<a href='http://gramscisource.org/quaderno/9/nota/127' target='_blank' class='link-to-note'>ibid.</a>). Il permanere del cosmopolitismo preborghese, a fronte dello sviluppo nazionale di altri paesi, ha portato i popoli arretrati a divenire l'esercito di riserva di capitalismi stranieri. Avendo fornito &laquo;maestranze a tutto il mondo&raquo; (<a href='http://gramscisource.org/quaderno/9/nota/127' target='_blank' class='link-to-note'>ivi</a>, 1191), tali popoli devono ora &laquo;innestarsi nel fronte moderno di lotta per riorganizzare il mondo&raquo; (<a href='http://gramscisource.org/quaderno/9/nota/127' target='_blank' class='link-to-note'>ibid.</a>). &Egrave; nella tradizione culturale cosmopolita di tali popoli cooperare alla ricostruzione economica d'un mondo &laquo;che ha contribuito a creare con il suo lavoro&raquo; (<a href='http://gramscisource.org/quaderno/9/nota/127' target='_blank' class='link-to-note'>ivi</a>, 1191), &laquo;non per dominarlo e appropriarsi i frutti del lavoro altrui, ma per esistere o svilupparsi&raquo; (<a href='http://gramscisource.org/quaderno/9/nota/127' target='_blank' class='link-to-note'>ivi</a>, 1190). Perci&ograve; i dirigenti progressisti di tali paesi dovranno, per G., indicare al proprio popolo le pi&ugrave; avanzate forme di governo sviluppate a livello internazionale quale via maestra da seguire per conquistare una reale autodeterminazione nazionale. Al contrario l'ideologia dei ceti dominanti tender&agrave; a giustificare come &laquo;&ldquo;originalit&agrave;&rdquo; nazionale&raquo; la condizione di sovranit&agrave; limitata e di arretratezza &laquo;semifeudale&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1575) del paese, facendo credere &laquo;tecnicamente impossibile&raquo; (<a href='http://gramscisource.org/quaderno/13/nota/2' target='_blank' class='link-to-note'>Q 13, 2</a>, 1562) ogni rivolgimento strutturale. La debolezza della nazione sul piano internazionale diviene cos&igrave; strumento di egemonia della classe dominante, funzionale a impedire ogni intervento attivo sul piano politico delle forze nazionali-popolari. Non &egrave; dunque il partito di ispirazione internazionalista a subordinare le esigenze nazionali alla politica sovranazionale, come d&agrave; a intendere l'ideologia dominante, ma piuttosto &laquo;il partito pi&ugrave; nazionalistico, che, in realt&agrave;, pi&ugrave; che rappresentare le forze vitali del proprio paese, ne rappresenta la subordinazione e l'asservimento economico alle nazioni [...] egemoniche&raquo; (<a href='http://gramscisource.org/quaderno/13/nota/2' target='_blank' class='link-to-note'>ivi</a>, 1562-3). Se nel mondo contemporaneo &laquo;tutta l'attivit&agrave; economica di un paese pu&ograve; essere giudicata solo in rapporto al mercato internazionale&raquo; (<a href='http://gramscisource.org/quaderno/9/nota/32' target='_blank' class='link-to-note'>Q 9, 32</a>, 1115) e &laquo;la ricchezza nazionale &egrave; condizionata dalla divisione internazionale del lavoro&raquo;, dipender&agrave; comunque dalla capacit&agrave; della classe dirigente nazionale saper &laquo;selezionare tra le possibilit&agrave; che questa divisione offre, la pi&ugrave; razionale e redditizia&raquo; (<a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1990). In assenza di una direzione efficace, l'internazionalizzazione dell'economia non potr&agrave; sanare una realt&agrave; nazionale basata &laquo;sullo sfruttamento di rapina delle classi lavoratrici e produttrici&raquo; (<a href='http://gramscisource.org/quaderno/19/nota/6' target='_blank' class='link-to-note'>ivi</a>, 1991). Per G. infatti il ruolo subordinato di uno Stato sullo scacchiere internazionale dipende in primo luogo dal mancato sviluppo dei rapporti di produzione interni e solo in seconda istanza dagli effetti perversi del mercato mondiale. Dunque &laquo;la proiezione nel campo internazionale della questione pu&ograve; essere un alibi politico&raquo; (<a href='http://gramscisource.org/quaderno/19/nota/6' target='_blank' class='link-to-note'>ivi</a>, 1990) per nascondere il deficit di direzione della classe nazionale dominante. Una politica economica che non muova dalla soddisfazione dei bisogni nazionali costituisce un ostacolo alla crescita del paese in quanto &egrave; funzionale &laquo;a creare l'equilibrio di attivit&agrave; [...] non di una comunit&agrave; nazionale&raquo; (<a href='http://gramscisource.org/quaderno/3/nota/118' target='_blank' class='link-to-note'>Q 3, 118</a>, 386), ma di un mercato internazionale subordinato agli interessi delle potenze dominanti. Tale situazione non fa che accentuare la condizione &laquo;di arretratezza e di stagnazione&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1574) delle nazioni subalterne. Tuttavia, i limiti di una determinata struttura produttiva, nel caso specifico analizzato da G. quella capitalista, avranno ripercussioni internazionali dal momento che &laquo;il mondo &egrave; una unit&agrave;, si voglia o non si voglia, e che tutti i paesi, rimanendo in certe condizioni di struttura, passeranno per certe &ldquo;crisi&rdquo;&raquo; (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>, 1757). Solo superando la contraddizione della societ&agrave; borghese fra sviluppo delle forze produttive &ndash; dovuto alla progressiva socializzazione del lavoro &ndash; e propriet&agrave; privata dei mezzi di produzione sar&agrave; possibile sanare l'opposizione fra una vita economica che &laquo;ha come premessa necessaria l'internazionalismo o meglio il cosmopolitismo&raquo; e una vita statale che &laquo;si &egrave; sempre pi&ugrave; sviluppata nel senso del &ldquo;nazionalismo&rdquo;&raquo; (<a href='http://gramscisource.org/quaderno/15/nota/5' target='_blank' class='link-to-note'>ivi</a>, 1756). In caso contrario l'estensione della produzione su scala internazionale sar&agrave; progressivamente contrastata dal risorgere del &laquo;nazionalismo economico&raquo; e del &laquo;&ldquo;razzismo&rdquo; che impediscono la libera circolazione non solo delle merci e dei capitali ma soprattutto del lavoro umano&raquo; (<a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1990). L'internazionalismo, nella sua forma moderna, &egrave; difatti il prodotto dello sviluppo capitalistico che tende a socializzare il lavoro, favorendo il riconoscimento reciproco degli sfruttati nel &laquo;&ldquo;lavoratore collettivo&rdquo; [...] non solo in ogni singola fabbrica ma in sfere pi&ugrave; ampie della divisione del lavoro nazionale e internazionale&raquo; (<a href='http://gramscisource.org/quaderno/9/nota/67' target='_blank' class='link-to-note'>Q 9, 67</a>, 1138). Ci&ograve; consente ai lavoratori, divenuti &laquo;agenti di attivit&agrave; generali, di carattere nazionale e internazionale&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1523), di passare da un'organizzazione corporativa a una di carattere politico finalizzata a superare la propria condizione di subalternit&agrave;. A questo scopo &egrave; essenziale che tale organizzazione si fondi su di un centralismo democratico volto a rinvenire, in modo sperimentale e critico, &laquo;ci&ograve; che &egrave; uguale nell'apparente disformit&agrave; e invece distinto e anche opposto nell'apparente uniformit&agrave;&raquo;, ovvero &laquo;a sceverare l'elemento &ldquo;internazionale&rdquo; e &ldquo;unitario&rdquo; nella realt&agrave; nazionale e localistica&raquo; (<a href='http://gramscisource.org/quaderno/13/nota/36' target='_blank' class='link-to-note'>Q 13, 36</a>, 1635). Se lo sviluppo storico e la prospettiva dei comunisti sono orientati in senso internazionalista, non si deve perdere di vista che &laquo;il punto di partenza &egrave; &ldquo;nazionale&rdquo; ed &egrave; da questo punto di partenza che occorre prender le mosse&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729). Avendo quale fine la direzione politica in frangenti storicamente decisivi per la propria classe di riferimento, un tale partito dovr&agrave; avere l'elasticit&agrave; necessaria ad adattarsi ai compiti inediti che impone la fase sulla base dei &laquo;rapporti complessivi di forza [...] nel paese determinato o nel campo internazionale&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1604). La possibilit&agrave; stessa d'un profondo mutamento delle condizioni politiche nazionali &egrave; strettamente dipendente dall'&laquo;equilibrio delle forze internazionali&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 746) che, a seconda delle fasi storiche, possono essere di freno o di supporto alle forze progressiste nazionali. &Egrave; dunque indispensabile disporre di una &laquo;forza permanentemente organizzata&raquo; in grado di &laquo;inserirsi efficacemente nelle congiunture internazionali favorevoli&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1588-9). In tali frangenti il richiamo a un astratto internazionalismo nella lotta al capitalismo, che non tenga conto delle specificit&agrave; nazionali, &egrave; aspramente criticato da G., in quanto pu&ograve; divenire un alibi che impedisce di sviluppare a proprio vantaggio le contraddizioni presenti nei differenti contesti. Tale atteggiamento favorisce in primo luogo l'attendismo, come dimostra la storia dei partiti della Seconda Internazionale. Osserva a tal proposito G.: &laquo;nessuno credeva di dover incominciare, cio&egrave; riteneva che incominciando si sarebbe trovato isolato; nell'attesa che tutti insieme si muovessero, nessuno intanto si muoveva e organizzava il movimento&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1730). Al contrario, per G., sebbene il successo di una rivoluzione dipenda dal complesso dei rapporti fra le classi sociali in una nazione e pi&ugrave; in generale dai rapporti di forza sul piano internazionale, tuttavia &laquo;le necessit&agrave; impellenti di un paese dato, in circostanze date&raquo;, possono portarla alla vittoria &laquo;anche internazionalmente&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360). In secondo luogo G. critica l'astratto internazionalismo trockijsta quale residuo &laquo;del vecchio meccanicismo&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1730), in quanto pretendeva che una rivoluzione affermatasi in un solo paese, se non avesse tentato di espandersi immediatamente a livello internazionale, si sarebbe votata inevitabilmente a un'involuzione. Al contrario G., richiamandosi a Lenin, ritiene che &laquo;la situazione internazionale debba essere considerata nel suo aspetto nazionale&raquo; (<a href='http://gramscisource.org/quaderno/14/nota/68' target='_blank' class='link-to-note'>ivi</a>, 1729). Il partito internazionalista dovr&agrave; studiare le determinazioni specifiche e la &laquo;combinazione di forze nazionali&raquo; per poterle &laquo;dirigere e sviluppare secondo la prospettiva e le direttive internazionali&raquo; (<a href='http://gramscisource.org/quaderno/14/nota/68' target='_blank' class='link-to-note'>ibid.</a>). &Egrave; dunque essenziale &laquo;depurare l'internazionalismo di ogni elemento vago e puramente ideologico (in senso deteriore) per dargli un contenuto di politica realistica&raquo; (<a href='http://gramscisource.org/quaderno/14/nota/68' target='_blank' class='link-to-note'>ibid.</a>), dal momento che le concezioni astrattamente internazionaliste sottovalutano il decisivo concetto di egemonia, &laquo;in cui si annodano le esigenze di carattere nazionale&raquo; (<a href='http://gramscisource.org/quaderno/14/nota/68' target='_blank' class='link-to-note'>ibid.</a>). Sebbene la prospettiva del comunista sia internazionalista, per poter guidare &laquo;strati sociali strettamente nazionali (intellettuali) e anzi spesso meno ancora che nazionali, particolaristi e municipalisti&raquo;, deve di necessit&agrave; nazionalizzarsi sino a che non si saranno approntate &laquo;le condizioni di una economia secondo un piano mondiale&raquo; (<a href='http://gramscisource.org/quaderno/14/nota/68' target='_blank' class='link-to-note'>ibid.</a>), che consentiranno di superare &laquo;le leggi della necessit&agrave;&raquo; (<a href='http://gramscisource.org/quaderno/14/nota/68' target='_blank' class='link-to-note'>ibid.</a>) caratterizzanti il precedente corso storico. Il consolidarsi del processo rivoluzionario anche in una sola nazione pu&ograve; contribuire, a parere di G., all'espansione della rivoluzione in paesi in cui le forze progressive sono &laquo;scarse e insufficienti di per s&eacute; (tuttavia ad altissimo potenziale perch&eacute; rappresentano l'avvenire del loro paese)&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360). D'altra parte, per&ograve;, se &laquo;tra l'elemento nazionale e quello internazionale dell'evento, &egrave; l'internazionale che ha contato di pi&ugrave;&raquo; (<a href='http://gramscisource.org/quaderno/3/nota/38' target='_blank' class='link-to-note'>Q 3, 38</a>, 316), il nuovo Stato correr&agrave; il rischio d'avere scarsa autonomia internazionale. Tanto dannoso quanto l'astratto internazionalismo &egrave;, a parere di G., l'assenza di un centro propulsore in grado di dare un indirizzo d'insieme ai partiti nazionali, come dimostra ancora la storia della Seconda Internazionale. Poich&eacute; fra i partiti che la componevano non vigeva il centralismo democratico, l'ascendenza delle componenti pi&ugrave; avanzate della Seconda Internazionale si riduceva a un &laquo;influsso culturale astratto e di prestigio molto labile&raquo;, il quale &laquo;non toccava per nulla l'attivit&agrave; effettuale, che viceversa era disgregata, localistica, senza indirizzo d'insieme&raquo; (<a href='http://gramscisource.org/quaderno/13/nota/36' target='_blank' class='link-to-note'>Q 13, 36</a>, 1633). Le stesse concezioni del &ldquo;centralismo organico&rdquo;, ad esempio di Bordiga, sorgono a parere di G. dalla &laquo;critica unilaterale e da intellettuali di quel disordine e di quella dispersione di forze&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1139). In altri termini i bordighisti contrappongono un unilateralismo eguale e contrario a quello della Seconda Internazionale, illudendosi di superare i limiti di un semplice e disorganico coordinamento fra partiti nazionali mediante un'unificazione imposta burocraticamente dall'alto.</p></body></html>