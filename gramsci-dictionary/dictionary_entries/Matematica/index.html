<html><head><title>Gramsci Dictionary: Matematica</title></head><body><h1>Matematica</h1><p> G. considera la matematica come la scienza strumentale per eccellenza. Essa &egrave; da considerarsi una scienza esatta &ndash; ma si sa ora che &egrave; incompleta (GoÌˆdel) &ndash; e occupa un ruolo essenziale in altre scienze (&laquo;L'economia classica &egrave; la sola &ldquo;storicista&rdquo; sotto l'apparenza delle sue astrazioni e del suo linguaggio matematico&raquo;: <a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077). Secondo G., certe grandezze nel campo economico, come &laquo;l'insieme delle forze materiali di produzione&raquo;, possono essere accertate e misurate &laquo;con esattezza matematica&raquo; (<a href='http://gramscisource.org/quaderno/11/nota/30' target='_blank' class='link-to-note'>Q 11, 30</a>, 1443; v. anche <a href='http://gramscisource.org/quaderno/10b/nota/23' target='_blank' class='link-to-note'>Q 10 II, 23</a>, 1261 per le altre grandezze economiche cui fa cenno). Sraffa, che aveva dimostrato l'impossibilit&agrave; storico-logica di un tale calcolo, consigli&ograve; a Togliatti &ndash; al momento della pubblicazione dei Q &ndash; l'esclusione del citato <a href='http://gramscisource.org/quaderno/10b/nota/23' target='_blank' class='link-to-note'>Q 10 II, 23</a> dall'edizione tematica (v. Badaloni 1992). Convincente invece &egrave; l'analisi dei dati statistici, ad esempio sulle differenze tra le nazioni o tra le classi sociali (<a href='http://gramscisource.org/quaderno/2/nota/6' target='_blank' class='link-to-note'>Q 2, 6</a>, 145-60; <a href='http://gramscisource.org/quaderno/2/nota/124' target='_blank' class='link-to-note'>Q 2, 124</a>, 263-6; <a href='http://gramscisource.org/quaderno/5/nota/82' target='_blank' class='link-to-note'>Q 5, 82</a>, 611-3). G. nota che &laquo;la matematica superiore si &egrave; unificata&raquo; con la logica formale &laquo;sotto molti aspetti&raquo; (<a href='http://gramscisource.org/quaderno/10b/nota/32' target='_blank' class='link-to-note'>Q 10 II, 32</a>, 1277), senza per&ograve; essere convinto della tendenza di Russell e altri a elevare la logica formale allo statuto di &laquo;&ldquo;sola filosofia&rdquo; reale&raquo; (<a href='http://gramscisource.org/quaderno/6/nota/180' target='_blank' class='link-to-note'>Q 6, 180</a>, 827). D'al tra parte G. paragona la matematica alla grammatica di una lingua, anche se la sua precisione contrasta con la flessibilit&agrave; delle lingue. La matematica, a suo parere, &egrave; basata essenzialmente su &laquo;un'infinita serie di uguaglianze (1 = 1)&raquo;, nella quale il membro destro e quello sinistro di un'equazione sono uguali, ma &laquo;possono essere combinate in modi infiniti&raquo;; concezione diversissima da quella della lingua, nella cui &ldquo;serie&rdquo; non c'&egrave; &laquo;mai identit&agrave; nei termini delle lingue poste a confronto&raquo; (<a href='http://gramscisource.org/quaderno/16/nota/21' target='_blank' class='link-to-note'>Q 16, 21</a>, 1893). &Egrave; perci&ograve; tendenzialmente ostile al tentativo dei pragmatisti o di Pareto di creare una &laquo;lingua &ldquo;pura&rdquo; o &ldquo;matematica&rdquo;&raquo; (<a href='http://gramscisource.org/quaderno/11/nota/24' target='_blank' class='link-to-note'>Q 11, 24</a>, 1428) e decisamente contrario all'idea che possa esserci un rapporto biunivoco tra parola e concetto.</p><h2>DEREK BOOTHMAN</h2></body></html>