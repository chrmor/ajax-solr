<html><head><title>Gramsci Dictionary: Spirito di scissione</title></head><body><p> Lo &laquo;spirito di scissione&raquo;, espressione che G. riprende da Sorel, designa il &laquo;progressivo acquisto della coscienza della propria personalit&agrave; storica&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333), ossia il processo necessario allo sviluppo delle &laquo;forze innovatrici da gruppi subalterni a gruppi dirigenti e dominanti&raquo;, dotate di &laquo;autonomia integrale&raquo; e unificate in uno Stato (<a href='http://dl.gramsciproject.org/quaderno/25/nota/5' target='_blank' class='link-to-note'>Q 25, 5</a>, 2288). Espressione di bisogni che nascono sul terreno della lotta egemonica, lo spirito di scissione &egrave; ci&ograve; che si pu&ograve; contrapporre alle &laquo;trincee&raquo; e &laquo;fortificazioni&raquo; rappresentate dall'ideologia della classe dominante, cio&egrave; dall'&laquo;organizzazione materiale intesa a mantenere, a difendere e a sviluppare il &ldquo;fronte&rdquo; teorico o ideologico&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333). La questione dello spirito di scissione si pone particolarmente nell'epoca dei &laquo;grandi partiti politici di massa&raquo; e dei &laquo;grandi sindacati economici&raquo;, l&agrave; dove predomina la &laquo;struttura massiccia delle democrazie moderne&raquo;: elementi &laquo;permanenti del fronte nella guerra di posizione&raquo; (<a href='http://dl.gramsciproject.org/quaderno/13/nota/7' target='_blank' class='link-to-note'>Q 13, 7</a>, 1567). Il suo grado di realizzazione si evince sia dal grado di &laquo;distacco&raquo; delle forze innovatrici dalle forze dirigenti e dominanti sia dalla capacit&agrave; delle prime di unificare attorno a s&eacute; altri gruppi (<a href='http://dl.gramsciproject.org/quaderno/25/nota/5' target='_blank' class='link-to-note'>Q 25, 5</a>, 2288) mediante &laquo;un complesso lavoro ideologico&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333). Con esso si mira, insieme, a spezzare l'&laquo;unit&agrave; basata sull'ideologia tradizionale&raquo;, con la critica al vecchio &laquo;complesso ideologico&raquo; (<a href='http://dl.gramsciproject.org/quaderno/8/nota/195' target='_blank' class='link-to-note'>Q 8, 195</a>, 1058). Elaborazione del senso di indipendenza e di distinzione (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1386), lo spirito di scissione coincide con un momento necessario dello sviluppo di una &laquo;coscienza di classe&raquo; (<a href='http://dl.gramsciproject.org/quaderno/3/nota/46' target='_blank' class='link-to-note'>Q 3, 46</a>, 323) e di una &laquo;catarsi&raquo; (<a href='http://dl.gramsciproject.org/quaderno/10-II/nota/6' target='_blank' class='link-to-note'>Q 10 II, 6</a>, 1244) e implica pertanto un momento di riflessione propriamente teorica. Infine, lo spirito di scissione costituir&agrave; un'istanza che lo storico dovr&agrave; far valere per ricostruire la vita dei gruppi subalterni (<a href='http://dl.gramsciproject.org/quaderno/25/nota/5' target='_blank' class='link-to-note'>Q 25, 5</a>, 2288).</p></body></html>