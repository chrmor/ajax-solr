<html><head><title>Gramsci Dictionary: Fronte unico</title></head><body><p> G. venne a conoscenza della tesi del &laquo;fronte unico&raquo;, originariamente formulata da Lenin e Trockij in seguito al III Congresso della Terza Internazionale, durante la sua partecipazione al IV Congresso, tenutosi in Unione Sovietica nel 1922-1923. Durante la riunione con la delegazione italiana, tenutasi il 15 novembre del 1922, G. si mostr&ograve; in disaccordo con Trockij sul significato del fronte unico nel contesto italiano. Gi&agrave; a partire dalla met&agrave; del 1923 G. inizi&ograve; a discutere della necessit&agrave; di potenziare la prospettiva politica di questa formula attraverso la creazione di un movimento di classe sotto la direzione del proletariato in Italia, e pi&ugrave; in generale del movimento comunista internazionale (Paggi 1984, 22). Il fronte unico per G. continu&ograve; a costituire la prospettiva politica fondamentale &ndash; il problema insoluto del movimento operaio &ndash; sia durante il soggiorno a Vienna, sia dopo il suo ritorno in Italia, cio&egrave; negli anni in cui era intento a costruire la resistenza della classe operaia al regime fascista. Nei Q l'espressione &laquo;fronte unico&raquo; viene utilizzata con questo significato in una sola nota, che risale alla fine del 1930, intitolata Guerra di posizione e guerra manovrata o frontale (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 865-6), sebbene G. impieghi il termine in un senso metaforico generale in altri passaggi (ad esempio <a href='http://dl.gramsciproject.org/quaderno/2/nota/131' target='_blank' class='link-to-note'>Q 2, 131</a>, 269). Nello stesso periodo in cui scrisse questa nota G. era impegnato in accese discussioni con altri membri del Partito comunista, anch'essi in prigione, sulla politica cosiddetta del &ldquo;terzo periodo&rdquo; del movimento comunista internazionale, con cui l'autore dei Q si trovava in forte disaccordo. A parere di G. ci&ograve; che si dovrebbe considerare &egrave; se la teoria della &laquo;permanenza del movimento&raquo; (ossia, la teoria della rivoluzione permanente) di Trockij non sia &laquo;in ultima analisi il riflesso delle condizioni generali-economiche-culturali-sociali di un paese in cui quadri della vita nazionale sono embrionali e rilasciati e non possono diventare &ldquo;trincea o fortezza&rdquo;&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 865). G. oppone alla posizione di Trockij (&laquo;cosmopolita, cio&egrave; superficialmente nazionale e superficialmente occidentalista o europeo&raquo;) quella di Lenin (Ilici), &laquo;profondamente nazionale e profondamente europeo&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>ivi</a>, 866). &laquo;Mi pare che Ilici aveva compreso che occorreva un mutamento dalla guerra manovrata, applicata vittoriosamente in Oriente nel 17, alla guerra di posizione che era la sola possibile in Occidente&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>ibid.</a>). Per G. la formula del fronte unico corrispondeva al riconoscimento del bisogno di una trasformazione della strategia del movimento operaio rivoluzionario, dovuta non solo alla differenza nei rapporti tra Stato e societ&agrave; civile in Oriente e in Occidente, ma anche alla trasformazione delle relazioni tra Stato e so ciet&agrave; civile verificatasi in Unione Sovietica dopo la rivoluzione del 1917. Fu in questa occasione che &laquo;il pi&ugrave; grande teorico moderno della filosofia della praxis [Lenin, ndr], nel terreno della lotta e dell'organizzazione politica, con terminologia politica, ha in opposizione alle diverse tendenze &ldquo;economistiche&rdquo; rivalutato il fronte di lotta culturale e costruito la dottrina dell'egemonia come complemento della teoria dello Stato-forza e come forma attuale della dottrina quarantottesca della &ldquo;rivoluzione permanente&rdquo;&raquo; (<a href='http://dl.gramsciproject.org/quaderno/10a/nota/12' target='_blank' class='link-to-note'>Q 10 I, 12</a>, 1235; v. anche <a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1224). Tuttavia Lenin &laquo;non ebbe il tempo di approfondire la sua formula, pur tenendo conto che egli poteva approfondirla solo teoricamente, mentre il compito fondamentale era nazionale, cio&egrave; domandava una ricognizione del terreno e una fissazione degli elementi di trincea e di fortezza rappresentati dagli elementi di societ&agrave; civile ecc.&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 866). Sebbene G. non impieghi pi&ugrave; il termine, i Q contengono numerose discussioni su aspetti considerati essenziali nella prospettiva del fronte unico. L'affermazione del 1931 in <a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 886, secondo cui Lenin port&ograve; a compimento &laquo;la realizzazione dell'egemonia&raquo;, viene approfondita nella nota su Machiavelli (<a href='http://dl.gramsciproject.org/quaderno/14/nota/68' target='_blank' class='link-to-note'>Q 14, 68</a>, 1728-30) del febbraio 1933, in cui G. sostiene che secondo la filosofia della prassi, in particolare nella precisazione fattane da Lenin, &laquo;la situazione internazionale debba essere considerata nel suo aspetto nazionale&raquo; (<a href='http://dl.gramsciproject.org/quaderno/14/nota/68' target='_blank' class='link-to-note'>ivi</a>, 1729). &laquo;Il rapporto &ldquo;nazionale&rdquo;&raquo;, sostiene G., &laquo;&egrave; il risultato di una combinazione &ldquo;originale&rdquo; unica&raquo; (<a href='http://dl.gramsciproject.org/quaderno/14/nota/68' target='_blank' class='link-to-note'>ibid.</a>), che perci&ograve; richiede di essere studiata nella sua specificit&agrave;, a partire da una valutazione del rapporto di forze sul terreno nazionale. &laquo;Ma la prospettiva &egrave; internazionale e non pu&ograve; essere che tale. Occorre pertanto studiare esattamente la combinazione di forze nazionali che la classe internazionale dovr&agrave; dirigere e sviluppare secondo la prospettiva e le direttive internazionali&raquo; (<a href='http://dl.gramsciproject.org/quaderno/14/nota/68' target='_blank' class='link-to-note'>ibid.</a>). Perci&ograve; in G. la formula del fronte unico sta a indicare l'ottica internazionale in cui le varie &ldquo;combinazioni&rdquo; del nazionale e dell'internazionale dovrebbero essere considerate come &ldquo;condensazioni&rdquo; nazionali di una dinamica politica internazionale. In uno sviluppo ulteriore G. specifica la dimensione internazionale del concetto analitico centrale di egemonia e perci&ograve; la sua relazione con la politica del fronte unico: &laquo;Il concetto di egemonia &egrave; quello in cui si annodano le esigenze di carattere nazionale&raquo; (<a href='http://dl.gramsciproject.org/quaderno/14/nota/68' target='_blank' class='link-to-note'>ibid.</a>). I Q erano, in parte, un tentativo di sviluppare il lascito di Lenin attraverso un'analisi dettagliata delle relazioni egemoniche che attraversavano la societ&agrave; civile allo scopo di porre i fondamenti per una ripresa del movimento rivoluzionario internazionale. Il fronte unico di G., perci&ograve;, sta a significare sia una strategia politica dell'organizzazione politica di massa della classe operaia, sia un'analisi concreta dei rapporti di forza che costituivano la base di massa dell'egemonia politica borghese e del potere dello Stato.</p></body></html>