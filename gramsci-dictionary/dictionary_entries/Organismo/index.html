<html><head><title>Gramsci Dictionary: Organismo</title></head><body><h1>Organismo</h1><p> &ldquo;Organismo&rdquo; designa nei Q in modo molto preciso tutte le forme nelle quali si condensa una certa attivit&agrave; storica, teorica o pratica, fino al punto da diventare autonoma e capace di esprimere una volont&agrave; unitaria, in quanto dotata di una determinata organizzazione centralizzata. Un organismo &egrave; dunque un insieme di attivit&agrave; politiche organizzate: lo Stato (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293), la nazione moderna (<a href='http://gramscisource.org/quaderno/9/nota/99' target='_blank' class='link-to-note'>Q 9, 99</a>, 1162), una certa organizzazione sociale (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1406), eventualmente il Commonwealth (<a href='http://gramscisource.org/quaderno/6/nota/54' target='_blank' class='link-to-note'>Q 6, 54</a>, 724), e poi il partito politico (<a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 951), la Chiesa cattolica (<a href='http://gramscisource.org/quaderno/4/nota/53' target='_blank' class='link-to-note'>Q 4, 53</a>, 495 e <a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1966), la Camera del lavoro (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 319), l'esercito (<a href='http://gramscisource.org/quaderno/9/nota/62' target='_blank' class='link-to-note'>Q 9, 62</a>, 1132), ma anche la scienza politica (<a href='http://gramscisource.org/quaderno/4/nota/8' target='_blank' class='link-to-note'>Q 4, 8</a>, 431) o una classe sociale (<a href='http://gramscisource.org/quaderno/8/nota/2' target='_blank' class='link-to-note'>Q 8, 2</a>, 937). Per G. organismi possono essere tanto quelli privati quanto quelli pubblici, entrambi in vario modo facenti parte dello Stato in senso integrale. Il suo interesse si rivolge per&ograve; particolarmente agli organismi privati della societ&agrave; civile, e tra questi al partito politico (v. <a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 951). Infatti il problema del Partito socialista fu il fatto che esso &laquo;concretamente&raquo; non arriv&ograve; a essere un &laquo;organismo indipendente, ma solo [...] elemento costitutivo di un organismo pi&ugrave; complesso [...] discentrato, senza volont&agrave; unitaria&raquo; (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 321). D'altra parte l'indipendenza non si stabilisce per decreto: che un organismo &ndash; unit&agrave; di una molteplicit&agrave; &ndash; si &ldquo;unisca&rdquo; per virt&ugrave; di &laquo;un sistema dottrinario rigidamente e rigorosamente formulato&raquo; (<a href='http://gramscisource.org/quaderno/3/nota/56' target='_blank' class='link-to-note'>Q 3, 56</a>, 337) viene teorizzato dal &laquo;centralismo organico&raquo;, che &laquo;immagina di poter fabbricare un organismo una volta per sempre, gi&agrave; perfetto obbiettivamente&raquo; (<a href='http://gramscisource.org/quaderno/3/nota/56' target='_blank' class='link-to-note'>ibid.</a>). Invece &laquo;una coscienza collettiva, e cio&egrave; un organismo vivente, non si forma se non dopo che la molteplicit&agrave; si &egrave; unificata attraverso l'attrito dei singoli: n&eacute; si pu&ograve; dire che il &ldquo;silenzio&rdquo; non sia molteplicit&agrave;&raquo; (<a href='http://gramscisource.org/quaderno/15/nota/13' target='_blank' class='link-to-note'>Q 15, 13</a>, 1771). Infatti &laquo;un organismo collettivo &egrave; costituito di singoli individui, i quali formano l'organismo in quanto si sono dati e accettano attivamente una gerarchia e una direzione determinata&raquo; (<a href='http://gramscisource.org/quaderno/15/nota/13' target='_blank' class='link-to-note'>ivi</a>, 1769-70).</p><h2>FABIO FROSINI</h2></body></html>