<html><head><title>Gramsci Dictionary: Piccola borghesia</title></head><body><p> La piccola borghesia &egrave; assimilata alla borghesia urbana e rurale e proprio da quest'ultima trae in parte la sua origine (<a href='http://dl.gramsciproject.org/quaderno/3/nota/46' target='_blank' class='link-to-note'>Q 3, 46</a>, 325). Essa &egrave; identificata nei Q come nucleo fondante del consenso al regime fascista, che si manifesta nell'esaltazione dello Stato e nell'avversione di facciata alle forme capitalistiche. In realt&agrave; la piccola borghesia &egrave; la tipica produttrice del risparmio, destinato al capitalismo finanziario sotto forma di obbligazioni, ottenuto con il livello di vita troppo basso dei lavoratori industriali e agricoli (<a href='http://dl.gramsciproject.org/quaderno/9/nota/8' target='_blank' class='link-to-note'>Q 9, 8</a>, 1101). Culturalmente essa &egrave; spesso esclusa dagli studi accademici ed &egrave; quindi destinata a non accedere a un sapere storico-critico, ma solo a una cultura di tipo dogmatico nella scuola elementare e media (<a href='http://dl.gramsciproject.org/quaderno/4/nota/53' target='_blank' class='link-to-note'>Q 4, 53</a>, 495). Alcuni generi della letteratura popolare, come la biografia romanzata e lo stesso mito del &ldquo;superuomo&rdquo;, si rivolgono soprattutto alla frustrata piccola borghesia rurale e urbana, che crede essere diventata &laquo;&ldquo;classe dirigente&rdquo;&raquo; (<a href='http://dl.gramsciproject.org/quaderno/14/nota/17' target='_blank' class='link-to-note'>Q 14, 17</a>, 1675). In paesi come la Germania o l'Inghilterra la piccola borghesia ha contribuito al mantenimento del potere politico nelle tradizionali classi di possidenti, diventati i maggiori intellettuali nella societ&agrave; industriale (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 480). Anche il partito monarchico francese si &egrave; fondato sui residui ancora tenaci della vecchia nobilt&agrave; terriera e su una parte della piccola borghesia (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1636); eppure essa &egrave; talvolta da G. giudicata capace di iniziative di tipo progressivo, come appare sia nella letteratura francese, dove &egrave; assimilata a volte al proletariato dell'industria nascente (<a href='http://dl.gramsciproject.org/quaderno/3/nota/4' target='_blank' class='link-to-note'>Q 3, 4</a>, 289), che nella storia d'Italia, dove la Rivoluzione francese ha creato dalle sue file un certo numero di ufficiali tra i quali la formula &laquo;&ldquo;repubblica una e indivisibile&rdquo;&raquo; acquista una certa popolarit&agrave; (<a href='http://dl.gramsciproject.org/quaderno/6/nota/78' target='_blank' class='link-to-note'>Q 6, 78</a>, 746).</p></body></html>