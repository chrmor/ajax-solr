<html><head><title>Gramsci Dictionary: Eredit&agrave; del passato</title></head><body><h1>Eredit&agrave; del passato</h1><p> L'espressione &laquo;eredit&agrave; del passato&raquo; appare nel Q 11. Secondo G. ogni nuova situazione storica, se anche non pu&ograve; cambiare completamente il linguaggio, dovrebbe modificarne il contenuto. Tuttavia gli intellettuali &ldquo;cristallizzati&rdquo;, che concepiscono la propria categoria sociale &laquo;come continuazione ininterrotta nella storia [...] e non come espressione di un processo dialettico&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1406), si ricongiungono, &laquo;nella sfera ideologica, a una precedente categoria intellettuale attraverso una stessa nomenclatura di concetti&raquo; (<a href='http://gramscisource.org/quaderno/11/nota/16' target='_blank' class='link-to-note'>ivi</a>, 1407). L'intellighentsia, in questo caso, non &egrave; legata al nuovo gruppo sociale che &laquo;sente almeno di essere scisso e distinto da quello precedente&raquo;, ma pensa di potersi &laquo;riallacciare al passato&raquo; (<a href='http://gramscisource.org/quaderno/11/nota/16' target='_blank' class='link-to-note'>ivi</a>, 1408). Tuttavia &ndash; precisa G. &ndash; &laquo;non &egrave; detto che tutta l'eredit&agrave; del passato debba essere respinta&raquo; (<a href='http://gramscisource.org/quaderno/11/nota/16' target='_blank' class='link-to-note'>ibid.</a>): esistono infatti &laquo;&ldquo;valori strumentali&rdquo;&raquo; che non si pu&ograve; non accogliere integralmente, per poi continuare a raffinarli nel tempo. Chi trova difficoltoso adeguare &laquo;l'espressione letteraria al contenuto concettuale&raquo; &egrave; vittima del &laquo;dilettantismo filosofico, della mancanza di senso storico nel cogliere i diversi momenti di un processo di sviluppo culturale, cio&egrave; di una concezione antidialettica, dogmatica, prigioniera degli schemi astratti della logica formale&raquo; (<a href='http://gramscisource.org/quaderno/11/nota/16' target='_blank' class='link-to-note'>ibid.</a>). Anche nelle LC G. utilizza l'espressione a proposito della lingua: allorch&eacute; afferma che gli sembra &laquo;misticismo di cattiva lega&raquo; la &laquo;quistione&raquo; ebraica impostata come &laquo;quistione della &ldquo;razza&rdquo; intesa in altro senso che non sia quello puramente antropologico&raquo;, l'autore dei Q si chiede cosa possa significare parlare di &laquo;&ldquo;razza&rdquo;&raquo; ebraica, se gli ebrei hanno abbandonato fin dai tempi di Cristo la loro lingua originaria a favore dell'aramaico e quindi hanno &laquo;perduto la maggior parte dell'eredit&agrave; del passato, della primitiva concezione del mondo&raquo; e hanno assorbito invece lingua e cultura di un &laquo;popolo conquistatore&raquo; (LC 479, a Tatiana, 12 ottobre 1931).</p><h2>JOLE SILVIA IMBORNONE</h2></body></html>