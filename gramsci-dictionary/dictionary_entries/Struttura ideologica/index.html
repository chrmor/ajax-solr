<html><head><title>Gramsci Dictionary: Struttura ideologica</title></head><body><h1>Struttura ideologica</h1><p> In <a href='http://gramscisource.org/quaderno/3/nota/49' target='_blank' class='link-to-note'>Q 3, 49</a>, 332 G. afferma la necessit&agrave; di &laquo;uno studio di come &egrave; organizzata di fatto la struttura ideologica di una classe dominante: cio&egrave; l'organizzazione materiale intesa a mantenere, a difendere e a sviluppare il &ldquo;fronte&rdquo; teorico o ideologico&raquo;, da effettuarsi realisticamente su scala locale. Tale studio dovrebbe riguardare in primo luogo la stampa e l'editoria: &laquo;case editrici [...], giornali politici, riviste di ogni genere, scientifiche, letterarie, filologiche, di divulgazione ecc., periodici vari fino ai bollettini parrocchiali&raquo;. La stampa &egrave; per&ograve; solo &laquo;la parte pi&ugrave; dinamica di questa struttura ideologica, ma non la sola: tutto ci&ograve; che influisce o pu&ograve; influire sull'opinione pubblica direttamente o indirettamente le appartiene: le biblioteche, le scuole, i circoli e clubs di vario genere, fino all'architettura, alla disposizione delle vie e ai nomi di queste&raquo; (<a href='http://gramscisource.org/quaderno/3/nota/49' target='_blank' class='link-to-note'>ivi</a>, 333). L'esempio &egrave; quello della Chiesa e degli sforzi che fa &laquo;per sviluppare continuamente la sua particolare sezione di questa struttura materiale dell'ideologia&raquo;. L'ideologia ha dunque una &laquo;struttura materiale&raquo;, il che inibisce la possibilit&agrave; di una sua concezione idealistica e liberale, per cui le idee si affermerebbero solo per la loro forza intrinseca. Tale struttura ideologica &egrave; traducibile nelle &laquo;trincee&raquo;, &laquo;casematte&raquo; e &laquo;fortificazioni&raquo; di cui parla G. Egli infatti aggiunge: &laquo;Cosa si pu&ograve; contrapporre, da parte di una classe innovatrice, a questo complesso formidabile di trincee e fortificazioni della classe dominante?&raquo;. La risposta fornisce ulteriori elementi per comprendere l'importanza da G. assegnata a questa ricognizione del &ldquo;campo ideologico&rdquo;: &laquo;Lo spirito di scissione, cio&egrave; il progressivo acquisto della coscienza della propria personalit&agrave; storica [...] tutto ci&ograve; domanda un complesso lavoro ideologico, la prima condizione del quale &egrave; l'esatta conoscenza del campo da svuotare del suo elemento di massa umana&raquo; (<a href='http://gramscisource.org/quaderno/3/nota/49' target='_blank' class='link-to-note'>ibid.</a>).</p><h2>GUIDO LIGUORI</h2></body></html>