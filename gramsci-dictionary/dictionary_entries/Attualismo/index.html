<html><head><title>Gramsci Dictionary: Attualismo</title></head><body><p> G. affronta nei Q il problema dell'attualismo sia in relazione alla filosofia e alla teoria politica di Giovanni Gentile, sia in rapporto alle forme che esso assume in alcuni suoi interpreti e seguaci, come Ugo Spirito, Arnaldo Volpicelli e Guido Calogero. Per ci&ograve; che concerne l'attualismo gentiliano e le sue conseguenze etico-politiche, G. coglie con arguzia, in ambito di teoria della politica, la differenza tra la posizione di Croce e di Gentile e mostra di aver bene inteso la critica (sviluppata con chiarezza negli Elementi di politica del 1925) che Croce muove all'idea gentiliana di Stato etico. L'assolutizzazione dell'atto, la mancata distinzione tra economia ed etica, il rifiuto e la negazione del liberalismo e del comunismo, accusati da Gentile rispettivamente di individualismo e di materialismo, hanno come conseguenza l'identificazione tra storia e storia dello Stato e, hegelianamente, la risoluzione dell'individuo nello Stato stesso. Croce, invece, con la teorizzazione della storia intesa come storia etico-politica ribadisce il carattere antigiustificazionista dello &laquo;storicismo assoluto&raquo; e sottolinea, proprio nella specificazione della storicit&agrave; come &laquo;etico-politica&raquo;, sia la non coincidenza di etica e politica, sia il fatto che la storia dello Stato si estende anche a elementi che si oppongono e che possono rovesciare lo Stato stesso. Nella concezione crociana della storia etico-politica &egrave; la libert&agrave;, intesa da una parte come principio originario della storia, dall'altra come ideale morale a cui l'umanit&agrave; deve tendere, ad avere in s&eacute; il concetto di lotta. Il possesso della libert&agrave;, infatti, non &egrave; mai quieto e definitivo; piuttosto la storia della libert&agrave; &egrave; storia della sua conquista, della sua perdita e della sua riconquista (in seguito si vedr&agrave; come G., tuttavia, si porr&agrave; criticamente nei confronti della crociana storia etico-politica). Nell'attualismo gentiliano, nell'unit&agrave; dell'atto che identifica egemonia e dittatura, societ&agrave; civile e societ&agrave; politica, vengono meno sia l'idea della distinzione tra etica e politica, sia lo spazio per la possibilit&agrave; dell'esercizio di un orizzonte plurale di forze in grado anche di opporsi allo Stato. G. ben sintetizza i motivi di contrasto tra la prospettiva crociana e le conseguenze dell'attualismo di Gentile; tuttavia, almeno in un passaggio sembra ammettere che l'attualismo gentiliano come modello ermeneutico meglio si presti alla spiegazione dello sviluppo storico-ideale dello Stato inteso come individualit&agrave;, perch&eacute; capace di sintetizzare ci&ograve; che in Croce, seppur in rapporto, rimane distinto, vale a dire il momento corporativo-economico e il momento etico dello Stato. G. ribadir&agrave; in altri luoghi che, in realt&agrave;, anche il concetto di storia etico-politica, seppur assorbito nell'astratta speculazione della logica dei distinti, sottende comunque l'idea di sviluppo della storia dell'egemonia, nella quale economia ed etica si danno insieme. Forse per questo G. sostiene che la filosofia di Croce non pu&ograve; essere analizzata indipendentemente da quella di Gentile e che un Anti-Croce deve essere nello stesso tempo anche un Anti-Gentile (<a href='http://dl.gramsciproject.org/quaderno/10a/nota/11' target='_blank' class='link-to-note'>Q 10 I, 11</a>, 1234): &laquo;&egrave; da vedere in quanto l'&ldquo;attualismo&rdquo; di Gentile corrisponde alla fase statale positiva, a cui invece fa opposizione il Croce. L'&ldquo;unit&agrave; nell'atto&rdquo; d&agrave; la possibilit&agrave; al Gentile di riconoscere come &ldquo;storia&rdquo; ci&ograve; che per il Croce &egrave; antistoria. Per il Gentile la storia &egrave; tutta storia dello Stato; per il Croce &egrave; invece &ldquo;etico-politica&rdquo;, cio&egrave; il Croce vuole mantenere una distinzione tra societ&agrave; civile e societ&agrave; politica, tra egemonia e dittatura; i grandi intellettuali esercitano l'egemonia, che presuppone una certa collaborazione, cio&egrave; un consenso attivo e volontario (libero), cio&egrave; un regime liberale-democratico. Il Gentile pone la fase corporativo [-economica] come fase etica nell'atto storico: egemonia e dittatura sono indistinguibili, la forza &egrave; consenso senz'altro: non si pu&ograve; distinguere la societ&agrave; politica dalla societ&agrave; civile: esiste solo lo Stato e naturalmente lo Stato-governo, ecc.&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 691). G. &egrave; tuttavia ben attento a non accettare una concezione radicale dell'attualismo, in cui, con troppa facilit&agrave;, si parta dal presupposto che la soluzione a problemi attuali sia necessariamente e geneticamente inclusa nella soluzione di epoche passate. Prendere posizione a favore di una tale concezione dello sviluppo storico-politico della societ&agrave; significherebbe perdere quell'elemento di criticit&agrave; che consente di individuare come specificit&agrave; le problematiche collocate all'interno di una determinata epoca. Proprio l'annichilimento dell'elemento critico all'interno di una concezione attualistica radicale della storia sociale sfocerebbe in bieco empirismo. &laquo;Le soluzioni passate di determinati problemi aiutano a trovare la soluzione dei problemi attuali simili, per l'abito critico culturale che si crea nella disciplina dello studio, ma non si pu&ograve; mai dire che la soluzione attuale dipenda geneticamente dalle soluzioni passate: la genesi di essa &egrave; nella situazione attuale e solo in questa. Questo criterio non &egrave; assoluto, cio&egrave; non deve essere portato all'assurdo: in tal caso si cadrebbe nell'empirismo: massimo attualismo, massimo empirismo&raquo; (<a href='http://dl.gramsciproject.org/quaderno/6/nota/85' target='_blank' class='link-to-note'>Q 6, 85</a>, 758). Sebbene G. mostri di prendere in seria considerazione l'attualismo gentiliano e di provarne continuamente la tenuta teorica come modello esplicativo dello sviluppo politico-sociale dell'umanit&agrave; (G. pare tracciare, a volte, non in maniera del tutto corretta dal punto di vista storico e testuale, una linea di continuit&agrave; fra teoria dello Stato hegelomarxista e teoria gentiliana dello sviluppo statuale; di quest'ultima, naturalmente, critica il carattere eccessivamente speculativo e soggettivo), va anche affermato che lo stesso G. confina e relaziona, almeno in alcuni passaggi dei Q, l'importanza dell'attualismo alla fase economico-corporativa che l'Italia vive in quegli anni (<a href='http://dl.gramsciproject.org/quaderno/7/nota/17' target='_blank' class='link-to-note'>Q 7, 17</a>, 867). Cos&igrave; come G. limita la rilevanza dell'attualismo al momento corporativo-economico del periodo storico dell'Italia fascista, allo stesso modo &egrave; critico rispetto alla riforma che l'attualismo gentiliano presume di aver apportato alla dialettica hegeliana. Malgrado Gentile abbia tentato il superamento della dialettica di Hegel, che non sarebbe riuscita secondo lui a liberarsi dall'empirico perch&eacute; fondata in ultima istanza sull'Idea logica-astratta e non sull'atto dello spirito, per G. la pretesa dell'attualismo gentiliano di esprimere la perfezione dialettica si risolve in un sofisma, dal momento che ancora del tutto oscuro resta il motivo secondo il quale la dialettica formale sarebbe superiore alla logica formale (<a href='http://dl.gramsciproject.org/quaderno/8/nota/178' target='_blank' class='link-to-note'>Q 8, 178</a>, 1049). Proprio nella disputa relativa alla dialettica tra l'attualismo gentiliano e la logica dei distinti crociana, G. intravede una contesa puramente tecnica, che discende dallo sforzo teorico idealistico in generale, e crociano in particolare, di identificare la filosofia con una metodologia della storia (<a href='http://dl.gramsciproject.org/quaderno/11/nota/44' target='_blank' class='link-to-note'>Q 11, 44</a>, 1464). Come visto fin qui, in G. il concetto di attualismo &egrave; spesso inserito nel contendere filosofico tra Croce e Gentile; ancora all'interno di questo contendere G. colloca la discussione e la critica della storia etico-politica di Croce. Per G. la logica dei distinti crociana funziona quando applicata alle questioni relative all'estetica, mentre per la storia il problema &egrave; molto pi&ugrave; complesso, dal momento che &laquo;nella storia e nella produzione della storia la rappresentazione &ldquo;individualizzata&rdquo; degli Stati e delle Nazioni &egrave; una mera metafora&raquo;. G. sostiene, in ultima analisi, che la filosofia di Croce pu&ograve; trovare compimento, risolvendo le proprie contraddizioni, solo all'interno dell'attualismo gentiliano, perch&eacute; solo in questo l'illusione della rappresentazione individualizzata degli Stati scompare nell'unit&agrave; dell'idea processuale dell'egemonia statuale. In realt&agrave;, secondo G., la concezione della storia eticopolitica non &egrave; cos&igrave; distante dall'attualismo, dal momento che la storia etico-politica altro non &egrave; se non la storia del momento dell'egemonia. Da qui &laquo;la necessit&agrave; per il Croce e per la filosofia crociana di essere la matrice dell'&ldquo;attualismo&rdquo; gentiliano. Infatti solo in una filosofia ultra speculativa come quella attualistica, queste contraddizioni e insufficienze della filosofia crociana trovano una composizione formale e verbale, ma nello stesso tempo l'attualismo mostra in modo pi&ugrave; evidente il carattere poco concreto della filosofia del Croce, cos&igrave; come il &ldquo;solipsismo&rdquo; documenta l'intima debolezza della concezione soggettiva-speculativa della realt&agrave;&raquo; (<a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1222-3). Per G. la filosofia della prassi non solo non esclude l'idea di storia eticopolitica, ma piuttosto la include e la rivendica come momento essenziale della storia dell'egemonia (<a href='http://dl.gramsciproject.org/quaderno/10a/nota/7' target='_blank' class='link-to-note'>ivi</a>, 1224). G. esprime tuttavia critiche severe nei confronti sia dell'attualismo gentiliano sia verso gli esiti a cui esso giunge in alcuni discepoli dello stesso Gentile. L'idealismo attuale, infatti, nel teorizzare la coincidenza di ideologia e filosofia, cade dogmaticamente in una posizione che postula l'identit&agrave; di ideale e reale, di teoria e prassi. Ponendo questa identit&agrave;, l'idealismo attuale fa fare un passo indietro alla filosofia rispetto alle &ldquo;vette&rdquo; delle distinzioni alle quali l'aveva sollevata il pensiero crociano. &laquo;Questa degradazione &egrave; visibilissima negli sviluppi che l'idealismo attuale mostra nei discepoli del Gentile: i &ldquo;Nuovi Studi&rdquo; diretti da Ugo Spirito e A. Volpicelli sono il documento pi&ugrave; vistoso che io conosca di questo fenomeno. L'unit&agrave; di ideologia e filosofia, quando avviene in questo modo riporta a una nuova forma di sociologismo, n&eacute; storia n&eacute; filosofia cio&egrave;, ma un insieme di schemi astratti sorretti da una fraseologia tediosa e pappagallesca&raquo; (<a href='http://dl.gramsciproject.org/quaderno/1/nota/132' target='_blank' class='link-to-note'>Q 1, 132</a>, 119). G. si mostra sempre sprezzante nei confronti della filosofia di Spirito, arrivando persino ad affermare che l'apparente novit&agrave; di contenuti e nella modalit&agrave; di impostare i problemi si risolve in realt&agrave; in una questione linguistica e terminologica (<a href='http://dl.gramsciproject.org/quaderno/4/nota/42' target='_blank' class='link-to-note'>Q 4, 42</a>, 468). Il novum in Spirito, a parere di G., &egrave; a tal punto esclusivamente un problema di &ldquo;creativit&agrave; linguistica&rdquo; da fargli chiamare in causa il pragmatismo di Vailati e di Pareto, soprattutto in riferimento al linguaggio scientifico (<a href='http://dl.gramsciproject.org/quaderno/4/nota/42' target='_blank' class='link-to-note'>ivi</a>, 469). G. affronta anche le posizioni di Spirito in relazione alla dottrina dello Stato e dell'economia: egli sostiene che la stessa polemica tra la concezione gentiliana dello Stato e la teoria della storia etico-politica di Croce si ripropone anche tra Einaudi e Spirito. In questo caso, tuttavia, G. rimprovera a Spirito ci&ograve; che non rimprovera direttamente a Gentile, vale a dire che la concezione statuale in lui &egrave; un ritorno alla pura economicit&agrave; (<a href='http://dl.gramsciproject.org/quaderno/6/nota/12' target='_blank' class='link-to-note'>Q 6, 12</a>, 693). Le stesse conclusioni G. avrebbe potuto trarle nel confronto Croce-Gentile che aveva affrontato appena alcune righe sopra. Inoltre G. rimprovera alle &laquo;nuove tendenze &ldquo;giuridiche&rdquo;&raquo; di Volpicelli e Spirito l'assimilazione tra Stato-classe e societ&agrave; regolata: anche se G. non lo afferma esplicitamente, questa identificazione pu&ograve; essere imputata come uno degli effetti derivanti dall'applicazione dell'attualismo gentiliano in ambito di teoria della politica; infatti, proprio come l'attualismo, con la concezione dello Stato etico, sospende il concetto di lotta, allo stesso modo l'assimilazione di Stato-classe e societ&agrave; regolata &laquo;&egrave; propria delle classi medie e dei piccoli intellettuali, che sarebbero lieti di una qualsiasi regolarizzazione che impedisse le lotte acute e le catastrofi: &egrave; concezione tipicamente reazionaria e regressiva&raquo; (<a href='http://dl.gramsciproject.org/quaderno/6/nota/12' target='_blank' class='link-to-note'>ibid.</a>). G. critica continuamente la concezione dello Stato di Spirito ma, soprattutto, ne critica la concezione dell'identit&agrave; tra speculazione e prassi, obiettando che mutare le basi teoriche della concezione dello Stato non significa mutare lo Stato reale (<a href='http://dl.gramsciproject.org/quaderno/6/nota/82' target='_blank' class='link-to-note'>Q 6, 82</a>, 754). Questa stessa critica, ironicamente pi&ugrave; pungente (G. definisce Volpicelli e Spirito &laquo;i Bouvard e P&eacute;cuchet della filosofia, della politica, dell'economia, del diritto, della scienza, ecc.&raquo;), &egrave; mossa anche poco pi&ugrave; avanti (<a href='http://dl.gramsciproject.org/quaderno/6/nota/82' target='_blank' class='link-to-note'>ivi</a>, 755). In questo passaggio ancora una volta G. sottolinea l'inconsistenza dell'attualismo di Volpicelli e Spirito, opponendosi all'idea dell'identit&agrave; utopistica di pensiero e azione e, anche se non espressamente, di atto creativo e realt&agrave;. G., vale a dire, rileva nelle teorie idealistiche attuali di Volpicelli e Spirito un ritorno all'immobilismo essenzialista e, nello stesso tempo, l'impossibilit&agrave; di formulare una concezione dialetticamente dinamica del reale a lui tanto cara: &laquo;Bisognerebbe anche osservare come la concezione di Spirito e Volpicelli sia un derivato logico delle pi&ugrave; scempie e &ldquo;razionali&rdquo; teorie democratiche. Ancora essa &egrave; legata alla concezione della &ldquo;natura umana&rdquo; identica e senza sviluppo come era concepita prima di Marx per cui tutti gli uomini sono fondamentalmente uguali nel regno dello Spirito (= in questo caso allo Spirito Santo e a Dio padre di tutti gli uomini)&raquo; (<a href='http://dl.gramsciproject.org/quaderno/6/nota/82' target='_blank' class='link-to-note'>ivi</a>, 756). G. torna in pi&ugrave; passi sull'incompleta e confusa teoria dello Stato di Volpicelli e Spirito, denunciando ogni volta l'astrattezza del loro linguaggio e delle loro teorie. Un'altra contraddizione in cui, a parere di G., cade Spirito &egrave; determinata dalla sua concezione della dialettica; sebbene Spirito pensi la dialettica come antitesi radicale degli opposti (questo il senso, nella filosofia di Spirito, della mai conclusa &ldquo;ricerca&rdquo; e dell'inesauribile e irrisolvibile apertura della vita e dei problemi), come antinomia irriducibile, finisce tuttavia con il porre arbitrariamente tra gli opposti stessi una mediazione risolutiva e intellettualistica che annulla di fatto l'opposizione reale e la risolve in una mediazione speculativa (<a href='http://dl.gramsciproject.org/quaderno/15/nota/36' target='_blank' class='link-to-note'>Q 15, 36</a>, 1791). G. &egrave; forse troppo duro con Spirito che, in realt&agrave;, muoveva a sua volta l'accusa di intellettualismo alla concezione dialettica dello storicismo e teorizzava una dialettica maggiormente ancorata all'uomo concreto. Solo cinque sono invece nei Q le ricorrenze del nome di Guido Calogero. G. riporta l'interpretazione di una recensione scritta da Croce, pubblicata sulla &ldquo;Critica&rdquo; nel maggio del 1935, in cui questi sostiene che Calogero ha denominato &ldquo;filosofia della prassi&rdquo; una propria specifica modalit&agrave; interpretativa dell'attualismo gentiliano. G. si pone come compito quello di chiarire se si tratti solo di una questione di termini o ne vada, invece, dell'impostazione filosofica dello stesso Calogero (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1210). G. riporta, inoltre, un lungo passaggio del lavoro di Calogero dal titolo Il neohegelismo nel pensiero italiano contemporaneo, apparso nella &ldquo;Nuova Antologia&rdquo; il 16 agosto 1930. Questo passaggio non &egrave; commentato da G., che probabilmente ne accetta gli esiti, secondo i quali Croce, avendo individuato i plessi teoretici fondamentali del pensiero hegeliano (immanentismo, dialettica e storicismo), &egrave; vero seguace e continuatore dell'hegelismo (<a href='http://dl.gramsciproject.org/quaderno/10b/nota/4' target='_blank' class='link-to-note'>Q 10 II, 4</a>, 1242-3). In conclusione, G. non pare riser vare a Calogero le stesse severe critiche che volge contro gli altri idealisti attuali.</p></body></html>