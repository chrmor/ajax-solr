<html><head><title>Gramsci Dictionary: Crisi</title></head><body><h1>Crisi</h1><p> La riflessione sulla crisi prende avvio nei Q da una nota sul partito monarchico francese di Charles Maurras. Esso, nota G., &egrave; &laquo;un partito-movimento notevole, imponente persino, ma che si esaurisce in se stesso, che non ha cio&egrave;, riserve da buttare nella lotta in una crisi risolutiva. &Egrave; notevole dunque solo nei periodi normali, quando gli elementi attivi si contano solo a decine di migliaia, ma diventer&agrave; insignificante (numericamente) nei momenti di crisi, quando gli attivi si potranno contare a centinaia di migliaia e forse a milioni&raquo; (<a href='http://gramscisource.org/quaderno/1/nota/18' target='_blank' class='link-to-note'>Q 1, 18</a>, 15). &ldquo;Crisi&rdquo; indica pertanto, in questa prima comparsa, secondo la sua accezione medica originaria, il punto culminante o risolutivo di un processo, connotato da un subitaneo cambiamento in meglio o in peggio, che decide del decorso della malattia. In questa stessa accezione, crisi indica qui anche una situazione di mobilitazione collettiva, in cui le masse improvvisamente si fluidificano, rivelando e accelerando processi strutturali prima lenti e impercettibili. Nella stessa accezione il termine torna, con un esplicito rinvio interno a questo testo, in un altro luogo del Q 1, dove il tema viene ripreso in modo assai pi&ugrave; impegnativo. Il giacobinismo &laquo;di contenuto&raquo;, scrive G., trova &laquo;la sua perfezione formale nel regime parlamentare, che realizza nel periodo pi&ugrave; ricco di energie &ldquo;private&rdquo; nella societ&agrave; l'egemonia della classe urbana su tutta la popolazione, nella forma hegeliana di governo col consenso permanentemente organizzato (coll'organizzazione lasciata all'iniziativa privata, quindi di carattere morale o etico, perch&eacute; consenso &ldquo;volontario&rdquo;, in un modo o nell'altro)&raquo; (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 58). &laquo;Nel periodo del dopoguerra, l'apparato egemonico si screpola e l'esercizio dell'egemonia diventa sempre pi&ugrave; difficile. Il fenomeno viene presentato e trattato con vari nomi e sotto vari aspetti. I pi&ugrave; comuni sono: &ldquo;crisi del principio di autorit&agrave;&rdquo; &ndash; &ldquo;dissoluzione del regime parlamentare&rdquo;&raquo; (<a href='http://gramscisource.org/quaderno/1/nota/48' target='_blank' class='link-to-note'>ivi</a>, 59). Questo riferimento &egrave; a un dibattito assai diffuso a partire dal dopoguerra, a cui partecipa anche Maurras, condotto a partire da vari punti di vista (<a href='http://gramscisource.org/quaderno/1/nota/76' target='_blank' class='link-to-note'>Q 1, 76</a>; <a href='http://gramscisource.org/quaderno/3/nota/6' target='_blank' class='link-to-note'>Q 3, 6</a>; <a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>; <a href='http://gramscisource.org/quaderno/3/nota/61' target='_blank' class='link-to-note'>Q 3, 61</a>; <a href='http://gramscisource.org/quaderno/3/nota/85' target='_blank' class='link-to-note'>Q 3, 85</a>; <a href='http://gramscisource.org/quaderno/4/nota/22' target='_blank' class='link-to-note'>Q 4, 22</a>; <a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>; <a href='http://gramscisource.org/quaderno/7/nota/9' target='_blank' class='link-to-note'>Q 7, 9</a>), tutti accomunati, ad avviso di G., dall'incapacit&agrave; di afferrare il nucleo centrale della crisi in quanto crisi di egemonia. Mentre si diagnostica la crisi di un &ldquo;principio&rdquo;, si dovrebbe in realt&agrave; analizzare il modo e le ragioni per le quali gli apparati egemonici non sono pi&ugrave; in grado di formare il consenso con mezzi normali. Questa analisi, che G. conduce nel corso del 1930 sviluppando la categoria di intellettuali come funzionari dello Stato, come Stato pi&ugrave; societ&agrave; civile, culmina in due testi coevi (novembre 1930) del Q 4, in cui la crisi di egemonia viene specificata come &laquo;crisi di comando e di direzione in cui il consenso spontaneo subisce una crisi&raquo; (<a href='http://gramscisource.org/quaderno/4/nota/48' target='_blank' class='link-to-note'>Q 4, 48</a>, 476) e, in modo innovativo, viene focalizzata sulla dinamica di sviluppo dei partiti politici in rapporto alle classi sociali che essi rappresentano. &laquo;A un certo punto dello sviluppo storico &ndash; scrive G. &ndash; le classi si staccano dai loro partiti tradizionali, cio&egrave; i partiti tradizionali in quella data forma organizzativa, con quei determinati uomini che li costituiscono o li dirigono, non rappresentano pi&ugrave; la loro classe o frazione di classe. &Egrave; questa la crisi pi&ugrave; delicata e pericolosa, perch&eacute; offre il campo agli uomini provvidenziali o carismatici. Come si forma questa situazione di contrasto tra rappresentati e rappresentanti, che dal terreno delle organizzazioni private (partiti o sindacati) non pu&ograve; non riflettersi nello Stato, rafforzando in modo formidabile il potere della burocrazia (in senso lato: militare e civile)? In ogni paese il processo &egrave; diverso, sebbene il contenuto sia lo stesso. La crisi &egrave; pericolosa quando essa si diffonde in tutti i partiti, in tutte le classi, quando cio&egrave; non avviene, in forma acceleratissima, il passaggio delle truppe di uno o vari partiti in un partito che meglio riassume gli interessi generali. Questo ultimo &egrave; un fenomeno organico [e normale], anche se il suo ritmo di avveramento sia rapidissimo in confronto ai periodi normali: rappresenta la fusione di una classe sotto una sola direzione per risolvere un problema dominante ed esistenziale. Quando la crisi non trova questa soluzione organica, ma quella dell'uomo provvidenziale, significa che esiste un equilibrio statico, che nessuna classe, n&eacute; la conservatrice n&eacute; la progressiva hanno la forza di vincere, ma anche la classe conservatrice ha bisogno di un padrone&raquo; (<a href='http://gramscisource.org/quaderno/4/nota/69' target='_blank' class='link-to-note'>Q 4, 69</a>, 513; v. anche <a href='http://gramscisource.org/quaderno/7/nota/77' target='_blank' class='link-to-note'>Q 7, 77</a>). La crisi come punto culminante &egrave; stata qui compiutamente risolta nelle dinamiche egemoniche che la intramano, e il risultato &egrave; uno schema analitico in cui il rapporto tra classi e partiti, mediato dagli intellettuali, oscilla costantemente tra la sfera statale-privata e quella politico-statale, dando luogo, nel corso di queste oscillazioni, a momenti &ldquo;critici&rdquo; che possono sfociare regressivamente nella rinuncia della classe dominante a costruire il consenso. Pi&ugrave; tardi, tra il maggio e il luglio del 1933, G. torner&agrave; nuovamente su questa accezione di crisi come momento culminante di un rapporto di forze, fissando due punti chiave. Anzitutto, che il tanto dibattuto, in quegli anni, tema della crisi del parlamentarismo trova origine &laquo;nella societ&agrave; civile&raquo;, in particolare nel &laquo;fenomeno sindacale&raquo;, non &laquo;inteso nel suo senso elementare di associazionismo di tutti i gruppi sociali e per qualsiasi fine&raquo;, ma nell'accezione tipica &laquo;per eccellenza, cio&egrave; degli elementi sociali di nuova for mazione, che precedentemente non avevano &ldquo;voce in capitolo&rdquo; e che per il solo fatto di unirsi modificano la struttura politica della societ&agrave;&raquo; (<a href='http://gramscisource.org/quaderno/15/nota/47' target='_blank' class='link-to-note'>Q 15, 47</a>, 1808). L'irruzione sulla scena della storia del movimento operaio organizzato, con la sua stessa esistenza, rende estremamente difficoltoso l'esercizio dell'egemonia liberale. Il secondo aspetto &egrave; che questa irruzione &egrave; databile alla &laquo;guerra del '14-18&raquo;, che pertanto &laquo;rappresenta una frattura storica, nel senso che tutta una serie di quistioni che molecolarmente si accumulavano prima del 1914 hanno appunto fatto &ldquo;mucchio&rdquo;, modificando la struttura generale del processo precedente&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1824). Un processo lento e molecolare si condensa repentinamente in un'esplosione che, per essere l'espressione delle tendenze in quello presenti, non ne &egrave; per&ograve; una meccanica trasposizione, ma appunto il momento risolutivo, in cui tutte le forze in gioco si affrontano sul terreno politico (e politico-militare) in modo decisivo. Il riferimento al fenomeno fascista come tentativo di uscita dalla crisi di egemonia, determinata dallo spostamento delle masse nel dopoguerra, apre l'analisi a un inquadramento pi&ugrave; generale della nozione di crisi, che giunge gradualmente a unificare l'accezione strettamente politico-egemonica finora esaminata con quella pi&ugrave; tecnica di &ldquo;crisi economica&rdquo;, attraverso la mediazione del concetto di crisi come epoca di transizione tra diversi modi di produzione. Una traccia precisa di questa esigenza si trova gi&agrave; nel Q 1, dove G. si domanda se l'americanismo possa essere &laquo;una fase intermedia dell'attuale crisi storica&raquo;, e pi&ugrave; specificamente se &laquo;la concentrazione plutocratica&raquo; possa &laquo;determinare una nuova fase dell'industrialismo europeo sul modello dell'industria americana&raquo; (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 70). Questo spunto verr&agrave; sviluppato con la ricerca su americanismo e fordismo, in cui il rapporto tra Europa e America viene letto alla luce dell'esigenza, sorta come reazione alla crisi del 1929 e alla connessa caduta tendenziale del saggio di profitto, di passare dall'economia individualistica a un'economia programmatica. La crisi del 1929 sorge infatti dalla &ldquo;determinazione&rdquo; nazionale del &ldquo;mercato&rdquo;, dalla sua nazionalizzazione forzosa, imposta politicamente dalle diverse borghesie nazionali come garanzia del mantenimento di determinati rapporti di forza nazionali e internazionali (<a href='http://gramscisource.org/quaderno/2/nota/125' target='_blank' class='link-to-note'>Q 2, 125</a>, 267, dell'ottobre-novembre 1930: con la politica doganale &laquo;ogni nazione importante pu&ograve; tendere a dare un sostrato economico organizzato alla propria egemonia politica su le nazioni che le sono subordinate&raquo;), mentre il mercato capitalistico &egrave; strutturalmente un mercato mondiale (<a href='http://gramscisource.org/quaderno/8/nota/162' target='_blank' class='link-to-note'>Q 8, 162</a>, 1038-9 e <a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1247-8). In definitiva, la valutazione di G., espressa gi&agrave; nel Q 2 e non pi&ugrave; rimessa in discussione, &egrave; che la &laquo;crisi odierna [...] &egrave; una resistenza reazionaria ai nuovi rapporti mondiali, all'intensificarsi dell'importanza del mercato mondiale&raquo; (<a href='http://gramscisource.org/quaderno/2/nota/137' target='_blank' class='link-to-note'>Q 2, 137</a>, 273, del dicembre 1930-marzo 1931). In questo quadro, il fascismo &egrave; un tentativo di inserire su nuove basi l'Italia nei rapporti di forze internazionali. Alti esponenti del regime sono consapevoli di questo nesso tra livello nazionale e internazionale della crisi e della sua possibile soluzione, nota G., ricordando nel giugno 1932 due discorsi parlamentari del ministro degli Esteri Dino Grandi, in cui &laquo;la quistione italiana&raquo; viene posta &laquo;come quistione mondiale, da risolvere insieme alle altre che formano l'espressione politica della crisi iniziata nel 1929&raquo; (<a href='http://gramscisource.org/quaderno/9/nota/105' target='_blank' class='link-to-note'>Q 9, 105</a>, 1168). Ma il suo giudizio a questo riguardo rimane prevalentemente negativo, dato che questa riorganizzazione viene rivendicata a partire dall'uso parassitario della spesa pubblica e favorendo il disinvestimento di capitale produttivo, grazie al mantenimento a livelli assai bassi del tenore di vita della popolazione (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 60 e <a href='http://gramscisource.org/quaderno/6/nota/123' target='_blank' class='link-to-note'>Q 6, 123</a>). Se il fascismo si annuncia con &laquo;un inizio di fanfara fordistica&raquo;, ha poi luogo la &laquo;conversione al ruralismo e all'illuministica depressione delle citt&agrave;: esaltazione dell'artigianato e del patriarcalismo, accenni di &ldquo;propriet&agrave; del mestiere&rdquo; e di lotta contro la &ldquo;libert&agrave; industriale&rdquo;&raquo; (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 72, febbraio-marzo 1930), anche se, nota G. nella seconda stesura di questo testo (febbraio-marzo 1934), pur essendo &laquo;lo sviluppo [...] lento e pieno di comprensibili cautele, non si pu&ograve; dire che la parte conservatrice, la parte che rappresenta la vecchia cultura europea con tutti i suoi strascichi parassitarii, sia senza antagonisti (da questo punto di vista &egrave; interessante la tendenza rappresentata dai &ldquo;Nuovi Studi&rdquo;, dalla &ldquo;Critica Fascista&rdquo; e dal centro intellettuale di studi corporativi organizzato presso l'Universit&agrave; di Pisa)&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2147). La crisi del 1929 va letta dunque alla luce del concetto di rapporti di forza. Non casualmente, la riflessione di G. su questa nozione, a partire da Q 4, 38 (ottobre 1930), si sviluppa in funzione della comprensione della crisi in quanto &laquo;epoca di rivolgimenti sociali&raquo;, come emerge dalla marxiana Prefazione al Per la critica dell'economia politica. In <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a> G. nota che stabilire &laquo;i rapporti tra struttura e superstrutture&raquo; &egrave; &laquo;il problema cruciale del materialismo storico&raquo; e che per risolverlo &egrave; necessario fare ricorso a quel passo della Prefazione in cui vengono fissati i due &laquo;principii&raquo; metodologici del materialismo storico: &laquo;1&deg;) il principio che &ldquo;nessuna societ&agrave; si pone dei compiti per la cui soluzione non esistano gi&agrave; le condizioni necessarie e sufficienti&rdquo; [o esse non siano in corso di sviluppo e di apparizione], e 2&deg;) che &ldquo;nessuna societ&agrave; cade se prima non ha svolto tutte le forme di vita che sono implicite nei suoi rapporti&rdquo;&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 455). In questo modo si fissa il margine di oscillazione tra &ldquo;vecchio&rdquo; e &ldquo;nuovo&rdquo; nella storia, lo spazio entro il quale &egrave; pensabile una crisi di egemonia e pertanto la decisivit&agrave; della politica. La centralit&agrave; della politica &egrave; dunque condizionata dalla crisi, la fusione di economia e politica &egrave; circoscritta alle fasi di passaggio. G. precisa infatti che &laquo;nello studio di una struttura occorre distinguere ci&ograve; che &egrave; permanente da ci&ograve; che &egrave; occasionale&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>), discriminando struttura e congiuntura, sviluppo strutturale da epoca di rivolgimento sociale. Tuttavia, nel delineare il concetto di crisi, G. utilizza riferimenti irriducibili a questo schema stadiale della storia, quando spiega la superiorit&agrave; di una forza politico-sociale sull'altra (e dunque la soluzione della crisi) come una dimostrazione che avviene &laquo;coi fatti in ultima analisi, cio&egrave; col proprio trionfo, ma immediatamente con la polemica ideologica, religiosa, filosofica, politica, giuridica ecc.&raquo;, riprendendo un celebre passaggio della Prefazione, ma in connessione con il concetto di &ldquo;verit&agrave;&rdquo; elaborato nelle Tesi su Feuerbach. E nella seconda stesura precisa che la &laquo;concretezza&raquo; di queste polemiche ideologiche &laquo;&egrave; valutabile dalla misura in cui riescono convincenti e spostano il preesistente schieramento delle forze sociali&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1580). Questo contrasto di impostazioni giunge a sciogliersi, a favore della seconda, quando G. elabora il concetto di mercato determinato. A questo punto, decisivo diventa individuare gli &laquo;elementi&raquo; che, in una determinata &laquo;struttura fondamentale&raquo; di una &laquo;societ&agrave;&raquo;, sono &laquo;[relativamente] costanti&raquo; e quindi &laquo;determinano il mercato ecc., e quegli altri &ldquo;variabili e in isviluppo&rdquo; che determinano le crisi congiunturali fino a quando anche gli elementi [relativamente] costanti ne vengono modificati e si ha la crisi organica&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077, marzo 1932). Costanza e variazione sono per&ograve; adesso &ndash; stante il concetto di mercato determinato &ndash; da ricondurre entrambe a una &ldquo;fissazione&rdquo; giuridica e in ultima istanza politica, che &egrave; sempre l'esito instabile di processi egemonici antagonistici. Pertanto la costanza (che &ldquo;tollera&rdquo; crisi congiunturali) &egrave; qui un caso limite di variazione, che invece si condensa in crisi organica. Lo &ldquo;scambio&rdquo; di elementi costanti e variabili (cio&egrave; la crisi organica) non inaugura una nuova fase storica (dallo sviluppo alla crisi), ma mette in luce processi presenti anche in precedenza. Una volta unificate accezione egemonica e accezione economica della crisi, questa diventa un aspetto presente anche nelle fasi di &ldquo;sviluppo&rdquo;, sia pure in forma di costante elusione. Queste conseguenze vengono tratte in un testo in qualche modo conclusivo, appartenente al Q 15. L'origine della crisi economica mondiale, scrive qui G., risale molto al di qua delle manifestazioni clamorose del crollo di Borsa: risale al dopoguerra e alla stessa guerra (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>, 1755-6, febbraio 1933), e &laquo;la crisi ha origini interne, nei modi di produzione e quindi di scambio, e non in fatti politici e giuridici&raquo; (<a href='http://gramscisource.org/quaderno/15/nota/5' target='_blank' class='link-to-note'>ivi</a>, 1756), vale a dire (in base alla nozione di mercato determinato) in uno scambio tra elementi costanti e variabili che ridetermina tutto l'equilibrio tra rapporti di forza economico-sociali, politici e militari. &laquo;La &ldquo;crisi&rdquo; &ndash; prosegue G. &ndash; non &egrave; altro che l'intensificazione quantitativa di certi elementi, non nuovi e originali, ma specialmente l'in tensificazione di certi fenomeni, mentre altri che prima apparivano e operavano simultaneamente ai primi, immunizzandoli, sono divenuti inoperosi o sono scomparsi del tutto. Insomma lo sviluppo del capitalismo &egrave; stata una &ldquo;continua crisi&rdquo;, se cos&igrave; si pu&ograve; dire, cio&egrave; un rapidissimo movimento di elementi che si equilibravano ed immunizzavano. Ad un certo punto, in questo movimento, alcuni elementi hanno avuto il sopravvento, altri sono spariti o sono divenuti inetti nel quadro generale. Sono allora sopravvenuti avvenimenti ai quali si d&agrave; il nome specifico di &ldquo;crisi&rdquo;, che sono pi&ugrave; gravi, meno gravi appunto secondo che elementi maggiori o minori di equilibrio si verificano&raquo; (<a href='http://gramscisource.org/quaderno/15/nota/5' target='_blank' class='link-to-note'>ivi</a>, 1756-7).</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo e fordismo'>Americanismo e fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Catastrofe, catastrofico'>Catastrofe, catastrofico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi di autorit&agrave;'>Crisi di autorit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi organica'>Crisi organica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economia programmatica'>Economia programmatica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fascismo'>Fascismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Prefazione del '59'>Prefazione del '59</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rapporti di forza'>Rapporti di forza</a></body></html>