<html><head><title>Gramsci Dictionary: Lutero, Martin</title></head><body><h1>Lutero, Martin</h1><p> Nei Q non si trova una discussione originale del pensiero e della figura di Lutero, come invece accade per altri protagonisti della prima Et&agrave; moderna; di fatto, i riferimenti al fondatore del protestantesimo sono mediati da Croce o dal suo allievo Guido De Ruggiero. Essi rivestono tuttavia un grande interesse perch&eacute; svolgono una funzione teorica nell'autodefinizione della filosofia della praxis, in diretta polemica con Croce. In <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, intitolato Due aspetti del marxismo, G. utilizza infatti due passi della crociana Storia dell'et&agrave; barocca dedicata al contrasto Erasmo-Lutero, colto ma pavido e staccato dal popolo il primo, capace di suscitare un grande movimento di massa, ma diffidente verso la cultura il secondo, per cui la Riforma sub&igrave; &laquo;un ritardo nel suo intrinseco sviluppo, con la lenta e pi&ugrave; volte interrotta maturazione del suo germe vitale&raquo;, e &laquo;fu per un paio di secoli pressoch&eacute; sterile negli studi, nella critica, nella filosofia&raquo; (Croce 1929, 8 e 11; v. <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423). Tuttavia, fu da qui che nacque il futuro, &laquo;la filosofia tedesca del 700-800&raquo; (<a href='http://gramscisource.org/quaderno/4/nota/3' target='_blank' class='link-to-note'>ivi</a>, 425; G. rinvia a De Ruggiero 1930a e 1930b, dal quale questo argomento viene svolto). Il ragionamento pu&ograve; essere applicato al marxismo: eppure Croce, nel cui tipo &laquo;l'uomo del Rinascimento e l'uomo della Riforma si sono fusi&raquo;, &laquo;non intende pi&ugrave; il processo storico per cui dal &ldquo;medioevale&rdquo; Lutero si &egrave; potuti giungere a Hegel e perci&ograve; di fronte alla nuova Riforma intellettuale e morale rappresentata dal materialismo storico, si ritrova nella stessa posizione di Erasmo di fronte a Lutero&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 852). Si tratta dunque di una sua incoerenza, anzi della regressione a Erasmo. Nel Testo C questa incoerenza viene annotata con nettezza: &laquo;La posizione del Croce &egrave; quella dell'uomo del Rinascimento verso la Riforma protestante con la differenza che il Croce rivive una posizione che storicamente si &egrave; dimostrata falsa e reazionaria e che egli stesso (e i suoi scolari: cfr. il volume del De Ruggiero su Rinascimento e Riforma) ha contribuito a dimostrare falsa e reazionaria&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293).</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Calvinismo'>Calvinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Erasmo da Rotterdam, Desiderio'>Erasmo da Rotterdam, Desiderio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma'>Riforma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Uomo del Rinascimento'>Uomo del Rinascimento</a></body></html>