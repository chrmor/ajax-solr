<html><head><title>Gramsci Dictionary: Propriet&agrave;</title></head><body><h1>Propriet&agrave;</h1><p> La propriet&agrave;, nell'accezione marxiana che ne d&agrave; G., &egrave; sempre l'espressione di un rapporto sociale, sempre relativo, a sua volta, a un preciso periodo storico (<a href='http://gramscisource.org/quaderno/11/nota/30' target='_blank' class='link-to-note'>Q 11, 30</a>, 1443), e in quanto tale oggetto di &laquo;divisione e di lotta&raquo; (<a href='http://gramscisource.org/quaderno/4/nota/25' target='_blank' class='link-to-note'>Q 4, 25</a>, 443). Invece in tutto il mondo occidentale, osserva G., &laquo;la concezione di Dio &egrave; strettamente connessa con la concezione di propriet&agrave; e di proprietario&raquo; (<a href='http://gramscisource.org/quaderno/6/nota/167' target='_blank' class='link-to-note'>Q 6, 167</a>, 819). G. dedica numerose osservazioni alla grande propriet&agrave; terriera, che, pressoch&eacute; interamente nelle mani dell'aristocrazia, del clero e del ceto piccolo-borghese, ha determinato la creazione di &laquo;classi numerose senza una funzione nel mondo della produzione, cio&egrave; classi assolutamente parassitarie&raquo; (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 70). Tali classi ricavano dalla cessione delle proprie terre ai contadini coltivatori, o &laquo;a mezzadria primitiva (cio&egrave; affitto in natura) o in enfiteusi&raquo; (<a href='http://gramscisource.org/quaderno/1/nota/61' target='_blank' class='link-to-note'>ivi</a>, 71; all'enfiteusi &egrave; dedicato <a href='http://gramscisource.org/quaderno/2/nota/55' target='_blank' class='link-to-note'>Q 2, 55</a>), utili che, oltre che al loro sostentamento, avrebbero potuto essere destinati anche al risparmio. A Napoli (ma questa situazione, ricorda G., &egrave; comune a tutta una serie di citt&agrave; medie e piccole non solo del Mezzogiorno ma anche dell'Italia centrale e di quella settentrionale) intorno a queste famiglie di proprietari si &egrave; costituita la parte pi&ugrave; cospicua della citt&agrave;, con attivit&agrave; artigianali e commerciali, a scapito dell'industria produttiva. Non si tratta per&ograve; di un fatto solo italiano, ma pi&ugrave; in generale europeo, cosa che ha determinato il ritardo del Vecchio Continente nei confronti del Nuovo, dove l'assenza di &laquo;queste sedimentazioni vischiosamente parassitarie lasciate dalle fasi storiche passate&raquo; ha offerto &laquo;una base sana all'industria e specialmente al commercio&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2145). Da qui, secondo G., la necessit&agrave; di una riforma agraria, fondata sull'&laquo;abolizione della rendita terriera come rendita di una classe non lavoratrice e incorporazione di essa nell'organismo produttivo, come risparmio collettivo da dedicare alla ricostruzione e a ulteriori progressi&raquo; (<a href='http://gramscisource.org/quaderno/22/nota/14' target='_blank' class='link-to-note'>Q 22, 14</a>, 2177).</p><h2>VITO SANTORO</h2></body></html>