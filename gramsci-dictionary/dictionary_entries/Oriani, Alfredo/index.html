<html><head><title>Gramsci Dictionary: Oriani, Alfredo</title></head><body><p> Alfredo Oriani viene definito da G. &laquo;il rappresentante pi&ugrave; onesto e appassionato per grandezza nazionale-popolare italiana fra gli intellettuali italiani della vecchia generazione&raquo; (<a href='http://dl.gramsciproject.org/quaderno/8/nota/165' target='_blank' class='link-to-note'>Q 8, 165</a>, 1040), privo per&ograve; di uno spessore critico-ricostruttivo a causa di una posizione &laquo;astratta e retorica e annegata nel suo &ldquo;titanismo&rdquo; di genio incompreso&raquo; (<a href='http://dl.gramsciproject.org/quaderno/9/nota/42' target='_blank' class='link-to-note'>Q 9, 42</a>, 1120). Da qui la sua sostanziale sfortuna presso i contemporanei, solo in parte risarcita da una rivalutazione postuma che appare al pensatore sardo &laquo;pi&ugrave; un'imbalsamazione funeraria che un'esaltazione di nuova vita del suo pensiero&raquo; (<a href='http://dl.gramsciproject.org/quaderno/8/nota/165' target='_blank' class='link-to-note'>Q 8, 165</a>, 1040). Nel corso della riflessione carceraria G. si sofferma a lungo su un'opera di Oriani, La lotta politica in Italia (1892), da lui ritenuta esemplare di quella letteratura critica sul Risorgimento incapace di assecondare precise finalit&agrave; educative, dato il suo carattere &laquo;spiccatamente letterario e ideologico&raquo; (<a href='http://dl.gramsciproject.org/quaderno/10b/nota/29' target='_blank' class='link-to-note'>Q 10 II, 29</a>, 1267). Si tratta di una &laquo;storia feticistica&raquo;, incentrata com'&egrave; su &laquo;&ldquo;personaggi&rdquo; astratti e mitologici&raquo;, quali &laquo;la Federazione, l'Unit&agrave;, la Rivoluzione, l'Italia&raquo; (<a href='http://dl.gramsciproject.org/quaderno/19/nota/5' target='_blank' class='link-to-note'>Q 19, 5</a>, 1980). L'intellettuale faentino si basa su un canone di ricerca che vede la chiave interpretativa di un avvenimento del passato nei fatti ad esso successivi. Cos&igrave; facendo &ndash; si legge in <a href='http://dl.gramsciproject.org/quaderno/9/nota/106' target='_blank' class='link-to-note'>Q 9, 106</a>, 1169-70 &ndash; &laquo;tutto il processo storico &egrave; un &ldquo;documento&rdquo; storico di se stesso, viene meccanizzato ed esteriorizzato e ridotto, in fondo, a una legge deterministica di &ldquo;rettilineit&agrave;&rdquo; e di &ldquo;unilinearit&agrave;&rdquo;&raquo;. In questo modo il problema della formazione dello Stato moderno italiano nel secolo XIX viene mutato in quello di &laquo;vedere questo &ldquo;Stato&rdquo;, come unit&agrave; o come nazione o genericamente come Italia, in tutta la storia precedente, come il pollo nell'uovo fecondato&raquo; (<a href='http://dl.gramsciproject.org/quaderno/9/nota/106' target='_blank' class='link-to-note'>ibid.</a>).</p></body></html>