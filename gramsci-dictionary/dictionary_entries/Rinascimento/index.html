<html><head><title>Gramsci Dictionary: Rinascimento</title></head><body><p> In una nota su Due aspetti del marxismo (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>), la cui stesura risale al maggio 1930, G. riprende dalla Storia dell'et&agrave; barocca in Italia di Croce l'opposizione Riforma-Rinascimento per notare come questa antitesi &laquo;si pu&ograve; osservare in tutte le culture moderne&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ivi</a>, 423), marxismo compreso. La Riforma era creazione di &laquo;un movimento popolare-nazionale&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1859) che, rimanendo tale, &laquo;non fu accompagnato da una cultura superiore&raquo;; il Rinascimento, al contrario, ambiva appunto a una cultura alta, rimasta per&ograve; aristocratica, incapace di penetrare fino al popolo (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 423). Simile quindi a una nuova riforma, il marxismo &laquo;attraversa ancora la fase popolare, &egrave; diventato anche &ldquo;pregiudizio&rdquo; e &ldquo;superstizione&rdquo;. Il materialismo storico, cos&igrave; com'&egrave;, &egrave; l'aspetto popolare dello storicismo moderno&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ivi</a>, 424); in altre parole, il marxismo, al presente, &laquo;non crea un'alta cultura&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>ivi</a>, 425). Antitesi del marxismo, per il momento, &egrave; il liberalismo, che con la sua ricerca di una rinascita filosofica dell'idealismo &laquo;riproduce un Rinascimento angustamente ristretto a pochi gruppi intellettuali&raquo; (<a href='http://dl.gramsciproject.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293). Quello che emerge quindi da queste prime riflessioni sul Rinascimento (continuate in <a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>; <a href='http://dl.gramsciproject.org/quaderno/7/nota/44' target='_blank' class='link-to-note'>Q 7, 44</a>; Q 10 II, 41) &egrave; l'analogia marxismo-Riforma: movimento attualmente popolare, eretico e riformatore, il marxismo abbisogna adesso di una sua traduzione in una cultura superiore &ndash; di un suo Rinascimento filosofico che dia al popolo riformato una cultura non pi&ugrave; subalterna. Pi&ugrave; che oggetto empirico di analisi storica (alla Croce), il Rinascimento diventa quindi categoria teorica funzionale alla scommessa gramsciana di poter creare, attraverso un ritorno alla filosofia della praxis di Labriola, un marxismo inteso come &laquo;filosofia indipendente e originale&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 421-2) che sia sintesi e superamento non solo di materialismo (volgare) e di idealismo (cultura alta), ma anche di Riforma (popolare) e di Rinascimento (intellettuale): &laquo;&egrave; questo il solo modo storicamente fecondo di determinare una ripresa adeguata della filosofia della praxis, di sollevare questa concezione che si &egrave; venuta, per la necessit&agrave; della vita pratica immediata, &ldquo;volgarizzando&rdquo;, all'altezza che deve raggiungere per la soluzione dei compiti pi&ugrave; complessi che lo svolgimento attuale della lotta propone, cio&egrave; alla creazione di una nuova cultura integrale, che abbia i caratteri di massa della Riforma protestante [...] e abbia i caratteri [...] del Rinascimento italiano&raquo; (<a href='http://dl.gramsciproject.org/quaderno/10a/nota/11' target='_blank' class='link-to-note'>Q 10 I, 11</a>, 1233). L'antitesi crociana Riforma-Rinascimento si sdoppia presto in una nuova antitesi tra due periodi storici, nonch&eacute; categorie teoriche, del Rinascimento. Per G. sono da distinguere due fasi del Rinascimento: &laquo;1) la rottura con la civilt&agrave; medioevale, il cui documento pi&ugrave; importante fu l'apparizione dei volgari; 2) l'elaborazione di un &ldquo;volgare illustre&rdquo;, cio&egrave; il fatto che si raggiunse una certa centralizzazione fra i gruppi intellettuali, cio&egrave;, meglio, tra i letterati di professione&raquo; (<a href='http://dl.gramsciproject.org/quaderno/6/nota/118' target='_blank' class='link-to-note'>Q 6, 118</a>, 788). La frattura tra movimento popolare e momento aristocratico &egrave; quindi interna al Rinascimento stesso. Cronologicamente, G. ne retrodata la sua prima fase al periodo immediatamente &laquo;dopo il Mille&raquo; (<a href='http://dl.gramsciproject.org/quaderno/17/nota/33' target='_blank' class='link-to-note'>Q 17, 33</a>, 1936), quando &laquo;gli intellettuali italiani del periodo pi&ugrave; rigoglioso dei Comuni, &ldquo;rompono&rdquo; col latino e giustificano il volgare, esaltandolo contro il &ldquo;mandarinismo&rdquo; latineggiante&raquo; (<a href='http://dl.gramsciproject.org/quaderno/29/nota/7' target='_blank' class='link-to-note'>Q 29, 7</a>, 2350). Dante introduce quindi, attraverso una nuova lingua popolare, una vera e propria &ldquo;nuova civilt&agrave;&rdquo;, che ritorna peraltro, anche all'interno della cultura latina, nell'opera di Cusano (<a href='http://dl.gramsciproject.org/quaderno/6/nota/116' target='_blank' class='link-to-note'>Q 6, 116</a>, 787). Se quindi l'Italia non aveva avuto una vera e propria Riforma, aveva almeno avuto, in questo primo Rinascimento, una riforma del pensiero in senso moderno: il secondo Rinascimento prima, e la Controriforma in seguito, ne avrebbero segnato la fine (<a href='http://dl.gramsciproject.org/quaderno/5/nota/53' target='_blank' class='link-to-note'>Q 5, 53</a>, 585 e <a href='http://dl.gramsciproject.org/quaderno/6/nota/116' target='_blank' class='link-to-note'>Q 6, 116</a>, 787-8). Se i frutti positivi del primo Rinascimento sono raccolti esclusivamente fuori dall'Italia (<a href='http://dl.gramsciproject.org/quaderno/3/nota/144' target='_blank' class='link-to-note'>Q 3, 144</a>, 401), dove la Riforma prima e la Rivoluzione francese in seguito continuano l'opera di creazione di una nuova cultura popolare-borghese, nella penisola l'opera riformatrice del Dante volgare, di Cusano e dello stesso Machiavelli (<a href='http://dl.gramsciproject.org/quaderno/17/nota/8' target='_blank' class='link-to-note'>Q 17, 8</a>, 1913-4) &egrave; bruscamente interrotta da un fallimento. Un primo indice di tale fallimento coincide con il mancato sviluppo di una lingua volgare (ritorno al latino), e quindi di una Chiesa e di una cultura nazionale. Mentre altrove il Rinascimento inizia una fase di nazionalizzazione della cultura e della religione che porter&agrave; all'istituzione dello Stato moderno, in Italia lo stesso periodo segna &laquo;la fase culminante moderna della &ldquo;funzione internazionale degli intellettuali italiani&rdquo;&raquo; (<a href='http://dl.gramsciproject.org/quaderno/3/nota/144' target='_blank' class='link-to-note'>Q 3, 144</a>, 401): &laquo;in Italia non esisteva &ldquo;chiesa nazionale&rdquo;, ma cosmopolitismo religioso, perch&eacute; gli intellettuali italiani &lt;erano&gt; collegati a tutta la cristianit&agrave; immediatamente come dirigenti anazionali&raquo; (<a href='http://dl.gramsciproject.org/quaderno/9/nota/55' target='_blank' class='link-to-note'>Q 9, 55</a>, 1130). Qui, allora, &laquo;la nuova civilt&agrave; non &egrave; &ldquo;nazionale&rdquo;, ma di classe&raquo; (<a href='http://dl.gramsciproject.org/quaderno/6/nota/116' target='_blank' class='link-to-note'>Q 6, 116</a>, 787-8): il Rinascimento italiano vede lo stabilirsi di un'intellettualit&agrave; cosmopolita, laddove cosmopolitismo &egrave; da intendersi come &laquo;ben altra cosa che non &ldquo;dominio culturale&rdquo; di carattere nazionale: &egrave; invece proprio testimonianza di assenza del carattere nazionale della cultura&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 651). Se G. rimane legato a Burckhardt nella sua periodizzazione di un Rinascimento, che comincerebbe dopo il Mille, e nella concezione del Rinascimento come origine della modernit&agrave;, per quanto riguarda le sue ripercussioni in Italia se ne distanzia De Sanctis, per il quale &laquo;il Rinascimento fu il punto di partenza di un regresso&raquo; (<a href='http://dl.gramsciproject.org/quaderno/17/nota/3' target='_blank' class='link-to-note'>Q 17, 3</a>, 1909). Costruendo cos&igrave; su una serie di analogie sempre crescenti, il fallimento rinascimentale, l'origine cio&egrave; di un'intellettualit&agrave; cosmopolita, clerico-latina e aristocratica, entra in relazione con la ricerca sul Risorgimento come rivoluzione fallita avviata in Q 1. La prima fase di riflessioni gramsciane sul Rinascimento (dal 1930 al 1932) si cristallizza nella lunga nota sull'argomento in <a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>. Occasionata dalla lettura di un articolo di Vittorio Rossi sulla &ldquo;Nuova Antologia&rdquo;, la nota insiste non solo sulla tesi dei due Rinascimenti, ma sulla fondamentale contraddittoriet&agrave; del periodo gi&agrave; annunciata in <a href='http://dl.gramsciproject.org/quaderno/5/nota/91' target='_blank' class='link-to-note'>Q 5, 91</a>. Nel primo periodo dopo il Mille il Rinascimento non &egrave; da intendersi come mera rinascita all'antichit&agrave; &ndash; dove l'antico &egrave; tutt'al pi&ugrave; mera &laquo;vernice letteraria&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 643) &ndash; ma come, burckhardtianamente, creazione di una &ldquo;nuova civilt&agrave;&rdquo; in senso moderno: reazione al preesistente regime feudale e formarsi di una nuova visione del mondo propria dell'emergente borghesia. Nel seguente periodo &laquo;si forma uno strato di intellettuali che sente e rivive l'antichit&agrave; e che si allontana sempre pi&ugrave; dalla vita popolare, perch&eacute; la borghesia [in Italia] decade o si degrada fino a tutto il Settecento&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 644). Come insieme di questi due momenti storicamente distinti, il Rinascimento &egrave; quindi una crisi o conflitto tra due concezioni del mondo, una popolare-borghese, &laquo;che si esprimeva nel volgare&raquo;, e una aristocratico-intellettuale, che &laquo;si richiamava all'antichit&agrave; romana&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 645) nel sogno papale di una ricostruzione del Sacro romano impero. Quindi, nel Rinascimento &laquo;esistevano due correnti: una progressiva e una regressiva e [...] quest'ultima trionf&ograve; in ultima analisi&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 648) per l'incapacit&agrave; della borghesia italiana &laquo;di uscire dal terreno grettamente corporativo e di crearsi una propria civilt&agrave; statale integrale&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 646). Simboli di queste contraddizioni sono Petrarca e Lorenzo il Magnifico: il primo &laquo;&egrave; un poeta della borghesia come scrittore in volgare, ma &egrave; gi&agrave; un intellettuale della reazione antiborghese (signorie, papato) come scrittore in latino, come &ldquo;oratore&rdquo;, come personaggio politico&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ivi</a>, 649); il secondo &laquo;pu&ograve; essere assunto come &ldquo;modello&rdquo; della incapacit&agrave; borghese di quell'epoca a formarsi in classe indipendente e autonoma per l'incapacit&agrave; di subordinare gli interessi personali e immediati a programmi di vasta portata&raquo; (<a href='http://dl.gramsciproject.org/quaderno/15/nota/70' target='_blank' class='link-to-note'>Q 15, 70</a>, 1831). &Egrave; questa distinzione tra i due Rinascimenti che porta G. nuovamente a privilegiare la portata storica della Riforma: &egrave; questa che, al di fuori dell'Italia, riprende lezioni e fermenti del primo Rinascimento popolare e volgare, &laquo;soffocati o addomesticati dalla Chiesa&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 642), e li porta al finale compimento della modernit&agrave; statale. Oltre che due Rinascimenti cronologicamente distinti, G. pu&ograve; quindi differenziare due Rinascimenti su una base geopolitica &ndash; un Rinascimento italiano, cio&egrave;, culminante nella Controriforma, e un Rinascimento europeo, che riforma le classi intellettuali in visione della creazione dello Stato moderno: &laquo;Il Rinascimento pu&ograve; essere considerato come l'espressione culturale di un processo storico nel quale si costituisce in Italia una nuova classe intellettuale di portata europea, classe che si divise in due rami: uno esercit&ograve; in Italia una funzione cosmopolitica, collegata al papato e di carattere reazionario, l'altro si form&ograve; all'estero, coi fuorusciti politici e religiosi, ed esercit&ograve; una funzione [cosmopolita] progressiva nei diversi paesi in cui si stabil&igrave; o partecip&ograve; all'organizzazione degli Stati moderni come elemento tecnico nella milizia, nella politica, nell'ingegneria ecc.&raquo; (<a href='http://dl.gramsciproject.org/quaderno/17/nota/3' target='_blank' class='link-to-note'>Q 17, 3</a>, 1910). &egrave; chiaro che la riflessione gramsciana non vuole qui essere tanto storica quanto attuale: l'interesse per il Rinascimento, in altre parole, coincide con l'interesse per il presente conflitto tra cultura popolare e cultura alta. Tutt'al pi&ugrave; il Rinascimento come categoria storica rimane funzionale come origine di un tale conflitto. Legato ancora a schemi evoluzionistici, <a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a> aveva posto esattamente il binomio Riforma-Rinascimento all'origine di una problematica modernit&agrave; di cui il materialismo storico ambiva a essere la finale risoluzione: &laquo;Rinascita-Riforma &ndash; Filosofia tedesca &ndash; Rivoluzione francese &ndash; laicismo [liberalismo] &ndash; storicismo &ndash; filosofia moderna &ndash; materialismo storico. Il materialismo storico &egrave; il coronamento di tutto questo movimento di riforma intellettuale e morale, nella sua dialettica cultura popolare-alta cultura. Corrisponde alla Riforma + Rivoluzione francese, universalit&agrave; + politica; attraversa ancora la fase popolare&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 423-4). Ma se il materialismo storico si trova adesso in questa fase popolare, analoga alla fase del &ldquo;primo&rdquo; Rinascimento, l'antitesi crociana diventa limitante: non si tratta infatti di superare il Rinascimento aristocratico in una Riforma popolare, ma, al contrario, di sviluppare una fase gi&agrave; popolare del materialismo storico in una filosofia alta &ndash; senza per&ograve; incorrere nell'errore del Rinascimento storico, che aveva invece completato il suo sviluppo in una seconda fase &ldquo;alta&rdquo; caratterizzata per&ograve; dal &laquo;distacco degli intellettuali dalle masse che andavano nazionalizzandosi&raquo; e quindi da &laquo;un'interruzione della formazione politico-nazionale italiana, per ritornare alla posizione (in altra forma) del cosmopolitismo imperiale e medioevale&raquo; (<a href='http://dl.gramsciproject.org/quaderno/15/nota/64' target='_blank' class='link-to-note'>Q 15, 64</a>, 1829). Nel conseguente tentativo di teorizzare e discutere il futuro del materialismo storico come nuovo (e diverso) Rinascimento, nel corso del 1933 e dell'anno seguente G. abbandona l'antitesi Riforma-Rinascimento e si concentra invece sulla dialettica (o contraddizione) interna a quest'ultimo termine. L'antitesi tra Rinascimento progressivo e Rinascimento reazionario si coagula allora intorno alla nuova coppia Rinascimento-Umanesimo. Gi&agrave; in <a href='http://dl.gramsciproject.org/quaderno/8/nota/185' target='_blank' class='link-to-note'>Q 8, 185</a> (siamo nel 1932) l'Umanesimo appare come deriva reazionaria del primo Rinascimento: se il ruolo della cultura di un nuovo gruppo sociale (la borghesia del primo Rinascimento come il proletariato di G.) &egrave; quello &laquo;di riorganizzare la struttura e i rapporti reali tra gli uomini e il mondo economico o della produzione&raquo;, la cultura espressa dall'Umanesimo abdica appunto a questo compito, &laquo;anzi la cultura [...] &egrave; proprio di carattere antieconomico (dell'economia capitalistica nascente), non &egrave; indirizzata a dare l'egemonia alla nuova classe&raquo;. &Egrave; per questo che l'Umanesimo, come il secondo Rinascimento da questo informato, &laquo;sono reazionari perch&eacute; segnano la sconfitta della nuova classe, la negazione del mondo economico che le &egrave; proprio&raquo; (<a href='http://dl.gramsciproject.org/quaderno/8/nota/185' target='_blank' class='link-to-note'>Q 8, 185</a>, 1053-4). Mutatis mutandis, se a una cultura alta il materialismo storico deve adesso aspirare, questa aspirazione non pu&ograve; coincidere con il ritorno alle &laquo;antichit&agrave;&raquo; (idealismo, positivismo, materialismo volgare), ma con la creazione di una nuova cultura capace di riorganizzare i rapporti reali e di egemonizzare esattamente quella classe &ldquo;popolare&rdquo; da cui oggi, popolarmente, si sviluppa la nuova cultura marxista. La nuova riflessione prosegue perci&ograve; attraverso una serie di differenziazioni tra Umanesimo (regressivo e reazionario) e Rinascimento (potenzialmente progressivo nella sua prima fase). L'Umanesimo (cos&igrave; come l'idealismo e il materialismo per la nuova filosofia della praxis) costituisce solo &laquo;l'involucro culturale in cui si sviluppa la nuova concezione della vita e del mondo&raquo;. Il Rinascimento, almeno in potentia, rimane invece un &laquo;movimento originale che l'&ldquo;uomo nuovo&rdquo; realizza come tale, e che &egrave; nuovo e originale nonostante l'involucro umanistico, esemplato sul mondo antico&raquo; (<a href='http://dl.gramsciproject.org/quaderno/15/nota/64' target='_blank' class='link-to-note'>Q 15, 64</a>, 1829). La necessit&agrave; di distinguere fra i due termini ritorna con forza in Q 17: &laquo;Scrive lo Janner, che il Walser non riesce a distinguere l'Umanesimo dal Rinascimento, e che se forse senza l'Umanesimo non ci sarebbe stato il Rinascimento, questo per&ograve; supera per importanza e per le conseguenze l'Umanesimo. Anche questa distinzione deve essere pi&ugrave; sottile e profonda: pare pi&ugrave; giusta l'opinione che il Rinascimento &egrave; un movimento di grande portata, che si inizia dopo il Mille, di cui l'Umanesimo e il Rinascimento (in senso stretto) sono due momenti conclusivi&raquo; (<a href='http://dl.gramsciproject.org/quaderno/17/nota/8' target='_blank' class='link-to-note'>Q 17, 8</a>, 1913). E nello stesso quaderno G. sottolinea come il Rinascimento sia stato non tanto una scoperta o riscoperta dell'uomo o dell'umanesimo, quanto lo sforzo di creare una nuova cultura per un nuovo uomo, non astrattamente inteso, ma storicamente determinato: &laquo;Cosa significa che il Rinascimento abbia scoperto &ldquo;l'uomo&rdquo;, abbia fatto dell'uomo il centro dell'universo ecc. ecc.? Forse che prima del Rinascimento l'&ldquo;uomo&rdquo; non era il centro dell'universo ecc.? Si potr&agrave; dire che il Rinascimento ha creato una nuova cultura o civilt&agrave; in opposizione a quelle precedenti o che sviluppano quelle precedenti, ma occorre &ldquo;limitare&rdquo; ossia &ldquo;precisare&rdquo; in che questa cultura consista ecc. Davvero che prima del Rinascimento l'&ldquo;uomo&rdquo; era nulla ed &egrave; diventato tutto? o si &egrave; sviluppato un processo di formazione culturale in cui l'uomo tende a diventare tutto? Pare si debba dire che prima del Rinascimento il trascendente formasse la base della cultura medioevale, ma quelli che rappresentavano questa cultura erano forse &ldquo;nulla&rdquo; oppure quella cultura non era il modo di essere &ldquo;tutto&rdquo; per loro? Se il Rinascimento &egrave; una grande rivoluzione culturale, non &egrave; perch&eacute; dal &ldquo;nulla&rdquo; tutti gli uomini abbiano cominciato a pensare di essere &ldquo;tutto&rdquo;, ma perch&eacute; questo modo di pensare si &egrave; diffuso, &egrave; diventato un fermento universale ecc. Non &egrave; stato &ldquo;scoperto&rdquo; l'uomo, ma &egrave; stata iniziata una nuova forma di cultura, cio&egrave; di sforzo per creare un nuovo tipo di uomo nelle classi dominanti&raquo; (<a href='http://dl.gramsciproject.org/quaderno/17/nota/1' target='_blank' class='link-to-note'>Q 17, 1</a>, 1907). &Egrave; lo stesso sforzo, in sostanza, di cui necessita adesso la filosofia della praxis, non mera ripetizione di Rinascimento e Umanesimo, bens&igrave;, auspicabilmente, &laquo;&ldquo;neo-umanesimo&rdquo;&raquo; (<a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a>, 657).</p></body></html>