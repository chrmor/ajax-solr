<html><head><title>Gramsci Dictionary: Trockij, Lev Davidovic&yuml;</title></head><body><h1>Trockij, Lev Davidovic&yuml;</h1><p> In diversi articoli tra il 1919 e il 1921 sull'&ldquo;Ordine nuovo&rdquo; e l'&ldquo;Avanti!&rdquo; Trockij &egrave; associato a Lenin quale maggiore interprete della Rivoluzione russa e del marxismo. Agli inizi del 1924, quando &egrave; in corso la lotta nel partito russo tra l'opposizione trockista e la maggioranza di Stalin, G. chiede alla moglie Giulia informazioni dirette (L 182) e traccia un profilo positivo di Trockij, collocandolo &laquo;in tutta la storia del movimento rivoluzionario russo [...] politicamente pi&ugrave; a sinistra dei bolscevichi&raquo;. Nel 1905, a differenza di essi, che pensavano a una dittatura politica del proletariato quale &laquo;involucro allo sviluppo del capitalismo&raquo;, Trockij &egrave; fautore di &laquo;una rivoluzione socialista e operaia&raquo;, concezione cui, nel novembre 1917, pervennero &laquo;Lenin e la maggioranza del partito&raquo; (L 224). Nella successiva ondata di lotte interne al partito russo, per&ograve;, tra la fine del 1924 e il 1925, la posizione di G. &egrave; di forte critica (v. Come non si deve scrivere la storia della rivoluzione bolscevica. A proposito del 1917 di Leo Trotzki, 19 novembre 1924, in CPC 211-2; Relazione al Comitato centrale, 6 febbraio 1925, in CPC 473-4), fino alla pi&ugrave; complessa lettera del 14 ottobre 1926 al Comitato centrale del PCUS che, pur riconoscendo Trockij tra &laquo;i nostri maestri&raquo;, ne condanna per&ograve; nettamente la posizione politica (CPC 125-31). Nei Q il nome di Trockij (indicato ora come &laquo;Leone Davidovi&raquo;, ora come &laquo;Bronstein&raquo;), di cui G. chiede con insistenza nel 1930 alcuni testi (Vers le capitalisme ou vers le socialisme; La R&eacute;volution d&eacute;figur&eacute;e; La mia vita. Tentativo di autobiografia: v. LC 352, a Carlo, 25 agosto 1930; LC 370, a Tania, 1&deg; dicembre 1930; LC 818, a Mussolini, ottobre 1931), &egrave; legato principalmente alla critica della formula della &ldquo;rivoluzione permanente&rdquo; che, elaborata da Trockij e Parvus (M. H. Helphand) nel corso della Rivoluzione russa del 1905, viene posta, in opposizione a quella di Stalin e Bucharin del &ldquo;socialismo in un solo paese&rdquo;, al centro dello scontro nel Partito comunista russo nell'autunno-inverno 1924-1925. Con evidenti riferimenti testuali al dibattito di questi anni, in cui Bucharin criticava Trockij per il &laquo;modo razionalistico-formale, letterario, di trattare le questioni&raquo;, contrapponendogli il &laquo;vivo metodo dialettico&raquo; del bolscevismo (v. Sulla teoria della rivoluzione permanente, in Procacci 1973, 99), G. afferma che la rivoluzione permanente &laquo;si manifest&ograve; inerte e inefficace nel 1905 e in seguito: era una cosa astratta, da gabinetto scientifico [...] senza il contenuto politico adeguato, [...] secondo un'etichetta intellettualistica&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54). La nota &egrave; ripresa pressoch&eacute; identica nel ben pi&ugrave; tardo Testo C (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2034). Il nucleo di fondo della critica di G. alla rivoluzione permanente &egrave; nel suo non essere aderente alla &laquo;realt&agrave; effettuale&raquo; dei processi storici: essa &egrave; solo &laquo;una previsione generica presentata come dogma [...] che si distrugge da s&eacute;, per il fatto che non si manifesta effettualmente&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1730). Ritorna qui la contrapposizione che il giovane G. istituiva tra l'&laquo;illusionismo frasaiolo&raquo; di Trockij, che tentennava sulla pace immediata con la Germania a Brest Litovsk, senza saper cogliere &laquo;la sostanza degli eventi storici&raquo;, e il realismo politico di Lenin (La politica delle frasi, 25 maggio 1918, in NM 52). Nei Q si allude alla teoria della rivoluzione permanente, che viene associata, talora in modo problematico e dubitativo, a posizioni e concezioni politiche che &ndash; bench&eacute; su piani concettuali diversi &ndash; egli critica decisamente: 1. Guerra manovrata, applicata in una fase storica in cui essa &egrave; ormai superata dalla guerra di posizione: Trockij, &laquo;in un modo o nell'altro, pu&ograve; ritenersi il teorico politico dell'attacco frontale in un periodo in cui esso &egrave; solo causa di disfatta&raquo; (<a href='http://gramscisource.org/quaderno/6/nota/138' target='_blank' class='link-to-note'>Q 6, 138</a>, 801). Rivoluzione permanente e guerra di movimento sono il riflesso della situazione russa, povera di &laquo;societ&agrave; civile&raquo;, per cui Trockij, che la proporrebbe universalmente, non coglie le specificit&agrave; dell'Occidente con una seria ricognizione nazionale, &egrave; &laquo;cosmopolita, cio&egrave; superficialmente nazionale e superficialmente occidentalista o europeo&raquo;, e la sua teoria &egrave; profondamente errata, &laquo;non era buona n&eacute; quindici anni prima n&eacute; quindici anni dopo&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 865-6). In una nota pi&ugrave; tarda G. mitiga il giudizio, riconoscendo a Trockij &laquo;un tentativo di iniziare una revisione dei metodi tattici&raquo;, quando pose, al IV Congresso dell'Internazionale comunista (1922), la questione della differenza tra Oriente e Occidente, esposta per&ograve; &laquo;solo in forma letteraria brillante, ma senza indicazioni di carattere pratico&raquo; (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1616, Testo C, con variante instaurativa rispetto al Testo A, <a href='http://gramscisource.org/quaderno/7/nota/10' target='_blank' class='link-to-note'>Q 7, 10</a>, 860). 2. Attendismo. La teoria della rivoluzione permanente, intesa qui da G. come rivoluzione simultanea nei principali paesi capitalistici, induce &laquo;alla passivit&agrave; e all'inerzia&raquo;, come accadde prima della Rivoluzione russa, quando, &laquo;nell'attesa che tutti insieme si muovessero, nessuno intanto si muoveva e organizzava il movimento&raquo;. Il risvolto &laquo;forse peggiore&raquo; di questo attendismo &egrave; &laquo;una forma di &ldquo;napoleonismo&rdquo; anacronistico e antinaturale (poich&eacute; non tutte le fasi storiche si ripetono nella stessa forma)&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1730), con la pretesa di esportare manu militari, nella fase in cui si &egrave; costituita l'URSS, la rivoluzione in altri paesi, senza prepararla attraverso un duro lavoro di analisi concreta delle specificit&agrave; nazionali e di lotta politica articolata nella guerra di posizione. 3. La critica di economicismo e sindacalismo corporativo, &laquo;che ha impedito finora al proletariato occidentale di organizzarsi in classe dirigente&raquo; e di porsi come egemone, gi&agrave; formulata nella lettera del 14 ottobre 1926 al Comitato centrale del PCUS (CPC 130), &egrave; sviluppata ulteriormente nei Q: la &laquo;lotta contro la teoria della cos&igrave; detta rivoluzione permanente, cui si contrapponeva il concetto di dittatura democratico-rivoluzionaria&raquo;, &egrave; un momento della lotta contro l'&ldquo;economismo&rdquo; che va condotta &laquo;sviluppando il concetto di egemonia&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1595-6). G. paragona, in una nota di Testo B che non sar&agrave; pi&ugrave; ripresa, la teoria di Trockij a quella &laquo;di certi sindacalisti francesi sullo sciopero generale e alla teoria di Rosa&raquo; Luxemburg (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 867), il cui opuscolo, Massenstreik, Partei und Gewerkschaften, teorizzerebbe in modo un po' affrettato e superficiale l'esperienza storica della Rivoluzione russa del 1905, trascurando, per &laquo;pregiudizio &ldquo;economistico&rdquo; e spontaneista&raquo;, il peso dell'organizzazione consapevole (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1613), limite quest'ultimo che difficilmente pu&ograve; essere ascritto al &ldquo;napoleonistico&rdquo; organizzatore dell'Armata rossa. Trockij rappresentava una frazione organizzata all'interno del partito-Stato dell'URSS, una sorta di inaccettabile &ldquo;parlamento nero&rdquo;: &laquo;la liquidazione di Leone Davidovi non &egrave; un episodio della liquidazione &ldquo;anche&rdquo; del parlamento &ldquo;nero&rdquo; che sussisteva dopo l'abolizione del parlamento &ldquo;legale&rdquo;?&raquo; (<a href='http://gramscisource.org/quaderno/14/nota/75' target='_blank' class='link-to-note'>Q 14, 75</a>, 1744). Egli &egrave; anche attento al nuovo proveniente dall'americanismo, con i connessi mutamenti del modo di vivere e concepire la vita, e dalla razionalizzazione del lavoro, di cui G. condivide il &laquo;principio della coercizione, diretta e indiretta&raquo;, ma non la militarizzazione, soluzione pratica (sostenuta da Trockij al III Congresso dei sindacati di Russia) profondamente sbagliata che sbocca &laquo;necessariamente in una forma di bonapartismo, quindi la necessit&agrave; inesorabile di stroncarla&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2164). G. annota inoltre uno &laquo;stupefacente&raquo; accenno di Trockij a un presunto &laquo;dilettantismo&raquo; di Labriola, giudizio inspiegabile se non come &laquo;riflesso inconsapevole della pedanteria pseudoscientifica del gruppo intellettuale tedesco che ebbe tanta influenza in Russia&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1507); anche se va precisato che il giudizio complessivo di Trockij &egrave; elogiativo (Trockij 1930, 104-5). Infine, un riferimento di G. all'articolo di Trockij contro la tesi di Masaryk sulla Russia come bisognosa di una Riforma &ndash; tema su cui G. lavora a lungo nei Q &ndash; potrebbe essere la spia di un'ulteriore presa di distanza da Trockij, ma rimane solo un accenno non elaborato (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 893).</p><h2>ANDREA CATONE</h2></body></html>