<html><head><title>Gramsci Dictionary: Riformismo</title></head><body><p> In <a href='http://gramscisource.org/quaderno/3/nota/43' target='_blank' class='link-to-note'>Q 3, 43</a>, 321 G. ricorda un discorso parlamentare di Turati del 1920, nel quale erano utilizzati dati economici desunti dalle opere dell'ingegner Angelo Omodeo, entrato &laquo;nel circolo di Turati&raquo;; ci&ograve; rappresenta per G. &laquo;un episodio piuttosto oscuro, per non dire losco&raquo;, che, insieme al fatto che la &ldquo;Critica sociale&rdquo; risultava amministrata dalla Banca commerciale, testimonierebbe dell'esistenza di rapporti &laquo;dei riformisti con la plutocrazia&raquo;. Anche Treves, altro rappresentante del riformismo socialista, diventa bersaglio della critica di G. in quanto prototipo del leader e polemista dilettante (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 319). Nel 1920 G. lo aveva definito un opportunista (Per un rinnovamento del Partito socialista, 8 maggio 1920, in ON 514) poich&eacute;, parlando alla Camera, aveva di fatto avvertito i liberali che una rivoluzione non ci sarebbe stata. G. torna sull'episodio nei Q: &laquo;C'era una certa grandezza sacerdotale in questo discorso, uno stridore di maledizioni che dovevano impietrire di spavento e invece furono una grande consolazione, perch&eacute; indicava che il becchino non era ancora pronto e Lazzaro poteva risorgere&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1395). In un'ottica filosofica di stampo crociano il riformismo indica non pi&ugrave; l'evolversi del processo dialettico &ldquo;rivoluzione-restaurazione&rdquo;, ma il momento nel quale &laquo;solo il secondo termine &egrave; valido&raquo;: &laquo;si potrebbe dire che un simile atteggiamento riformistico &egrave; un'&ldquo;astuzia della Provvidenza&rdquo; per determinare una maturazione pi&ugrave; rapida delle forze interne tenute imbrigliate dalla pratica riformistica&raquo; (<a href='http://gramscisource.org/quaderno/10b/nota/41%20XVI' target='_blank' class='link-to-note'>Q 10 II, 41.XVI</a>, 1328): &egrave; la conclusione di un'interpretazione astratta del processo dialettico, poich&eacute; &laquo;nella storia reale l'antitesi tende a distruggere la tesi&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1221) e, per evitare che quest'ultima interpretazione della dialettica potesse sortire esiti pericolosi, &laquo;la composizione fu trovata nella concezione &ldquo;rivoluzione-restaurazione&rdquo; ossia in un conservatorismo riformistico temperato&raquo; (<a href='http://gramscisource.org/quaderno/10a/nota/6' target='_blank' class='link-to-note'>ibid.</a>).</p></body></html>