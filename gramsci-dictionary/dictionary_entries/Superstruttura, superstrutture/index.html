<html><head><title>Gramsci Dictionary: Superstruttura, superstrutture</title></head><body><h1>Superstruttura, superstrutture</h1><p> Con il termine &laquo;superstruttura&raquo; (raramente &laquo;soprastruttura&raquo;) G. traduce il tedesco &uuml;berbau, solitamente reso in italiano con &laquo;sovrastruttura&raquo; o &laquo;soprastruttura&raquo;, nell'ambito della celebre metafora architettonica impiegata da Marx nella Prefazione del '59 al Per la critica dell'economia politica laddove parla della &laquo;struttura economica della societ&agrave;, ossia la base reale sulla quale si eleva una sovrastruttura giuridica e politica e alla quale corrispondono determinate forme sociali della coscienza. Il modo di produzione della vita materiale condiziona, in generale, il processo sociale, politico e spirituale della vita. Non &egrave; la coscienza degli uomini che determina il loro essere, ma &egrave;, al contrario, il loro essere sociale che determina la loro coscienza. [...] Con il cambiamento della base economica si sconvolge pi&ugrave; o meno rapidamente tutta la gigantesca sovrastruttura. Quando si studiano simili sconvolgimenti, &egrave; indispensabile distinguere sempre fra lo sconvolgimento materiale delle condizioni economiche della produzione, che pu&ograve; essere constatato con la precisione delle scienze naturali, e le forme giuridiche, politiche, religiose, artistiche o filosofiche, in una parola le forme ideologiche che permettono agli uomini di concepire questo conflitto e di combatterlo&raquo; (Marx 1986, 298-9). Rispetto a una tradizione interpretativa largamente consolidata sull'argomento, l'innovazione di G. non consiste tanto, come pure &egrave; stato sostenuto, nell'accrescere il peso della sovrastruttura rispetto alla struttura nella determinazione degli eventi storici, correndo cos&igrave; il rischio di ricadere in posizioni idealistiche, come egli stesso rimprovera all'austromarxista Max Adler (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 422) e al &laquo;prof. Lukacz&raquo; (<a href='http://gramscisource.org/quaderno/4/nota/43' target='_blank' class='link-to-note'>Q 4, 43</a>, 469: &laquo;ogni conversione e identificazione del materialismo storico nel materialismo volgare non pu&ograve; che determinare l'errore opposto&raquo;), quanto piuttosto nel mettere in discussione l'impostazione stessa della questione. Dapprima G. introduce differenze e gradazioni all'interno della superstruttura (oltre che della struttura), peraltro gi&agrave; implicite nel fatto di usare il termine preferibilmente al plurale, laddove ad esempio sostiene che &laquo;riduzione all'economia e alla politica significa appunto riduzione delle superstrutture pi&ugrave; elevate a quelle pi&ugrave; aderenti alla struttura, cio&egrave; possibilit&agrave; [e necessit&agrave;] di formazione di una nuova cultura&raquo; (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 312); ancora pi&ugrave; esplicito in <a href='http://gramscisource.org/quaderno/8/nota/61' target='_blank' class='link-to-note'>Q 8, 61</a>, 977: &laquo;l'attivit&agrave; politica &egrave; appunto il primo momento o primo grado delle superstrutture, &egrave; il momento in cui tutte le superstrutture sono ancora nella fase immediata di mera affermazione volontaria, indistinta ed elementare&raquo;. In precedenza G. aveva affermato che &laquo;nella fase della lotta per l'egemonia si sviluppa la scienza della politica; nella fase statale tutte le superstrutture devono svilupparsi, pena il dissolvimento dello Stato&raquo; (<a href='http://gramscisource.org/quaderno/4/nota/46' target='_blank' class='link-to-note'>Q 4, 46</a>, 473). All'estremo opposto di questa gradazione troviamo la scienza, che &laquo;&egrave; anch'essa una superstruttura. Ma nello studio delle superstrutture la scienza occupa un posto a s&eacute;, per il fatto che la sua reazione sulla struttura ha un carattere di maggiore estensione e continuit&agrave; di sviluppo, specialmente a partire dal 700, da quando fu fatto alla scienza un posto a parte nell'apprezzamento generale&raquo; (<a href='http://gramscisource.org/quaderno/4/nota/7' target='_blank' class='link-to-note'>Q 4, 7</a>, 430). G. inoltre distingue tra &laquo;certi periodi [in cui] le quistioni pratiche assorbono tutte le intelligenze per la loro risoluzione (in un certo senso, tutte le forze umane vengono concentrate nel lavoro strutturale e non ancora si pu&ograve; parlare di superstrutture)&raquo; (<a href='http://gramscisource.org/quaderno/3/nota/41' target='_blank' class='link-to-note'>Q 3, 41</a>, 318) &ndash; &egrave; il caso dell'America e pi&ugrave; in generale di ogni &laquo;nuovo tipo di societ&agrave; in cui la &ldquo;struttura&rdquo; domina pi&ugrave; immediatamente le soprastrutture e queste sono razionalizzate (semplificate e diminuite di numero) [...], non si &egrave; verificata ancora (se non sporadicamente, forse) alcuna fioritura &ldquo;superstrutturale&rdquo;, quindi non &egrave; ancora stata posta la quistione fondamentale dell'egemonia&raquo; (<a href='http://gramscisource.org/quaderno/1/nota/61' target='_blank' class='link-to-note'>Q 1, 61</a>, 72) &ndash; da altri contesti e situazioni in cui le superstrutture assumono un peso decisamente maggiore per cui, dopo aver introdotto i concetti di guerra di posizione e di movimento, G. osserver&agrave; che in Occidente &laquo;le superstrutture della societ&agrave; civile sono come il sistema delle trincee nella guerra moderna&raquo; (<a href='http://gramscisource.org/quaderno/7/nota/10' target='_blank' class='link-to-note'>Q 7, 10</a>, 860). Altrove G. parla di &laquo;struttura materiale dell'ideologia&raquo; (<a href='http://gramscisource.org/quaderno/3/nota/49' target='_blank' class='link-to-note'>Q 3, 49</a>, 333) e invita a non confonderla con la struttura tout court: infatti, considerando &ldquo;oggetti&rdquo; come biblioteche, laboratori scientifici e strumenti musicali, osserva come questi &laquo;sono struttura e sono superstruttura [...]. Ci sono delle superstrutture che hanno una &ldquo;struttura materiale&rdquo;: ma il loro carattere rimane quello di superstrutture: il loro sviluppo non &egrave; &ldquo;immanente&rdquo; nella loro particolare &ldquo;struttura materiale&rdquo; ma nella struttura materiale della societ&agrave;. [...] Logicamente e anche cronologicamente si ha: struttura sociale &ndash; superstruttura &ndash; struttura materiale della superstruttura&raquo; (<a href='http://gramscisource.org/quaderno/4/nota/12' target='_blank' class='link-to-note'>Q 4, 12</a>, 433-4). Nella seconda stesura del testo, tuttavia, non solo attribuisce l'impostazione del problema in questi termini a Bucharin, ma nota &ndash; autocriticamente &ndash; come &laquo;questo modo di porre la quistione rende inutilmente complicate le cose [...] &egrave; una deviazione infantile della filosofia della praxis, determinata dalla convinzione barocca che quanto pi&ugrave; si ricorre a oggetti &ldquo;materiali&rdquo; tanto pi&ugrave; si &egrave; ortodossi&raquo; (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1441-2). In ogni caso, fin da <a href='http://gramscisource.org/quaderno/4/nota/15' target='_blank' class='link-to-note'>Q 4, 15</a>, 436-7 G. nega l'interpretazione crociana secondo cui &laquo;per Marx le &ldquo;superstrutture&rdquo; sono apparenza e illusione&raquo;; esse al contrario &laquo;sono una realt&agrave; oggettiva ed operante, ma non sono la molla della storia, ecco tutto. Non sono le ideologie che creano la realt&agrave; sociale, ma &egrave; la realt&agrave; sociale, nella sua struttura produttiva, che crea le ideologie. Come Marx potrebbe aver pensato che le superstrutture sono apparenza ed illusione? Anche le sue dottrine sono una superstruttura. Marx afferma esplicitamente che gli uomini prendono coscienza dei loro compiti nel terreno ideologico, delle superstrutture, il che non &egrave; piccola affermazione di &ldquo;realt&agrave;&rdquo;: la sua teoria vuole appunto anch'essa &ldquo;far prendere coscienza&rdquo; dei propri compiti, della propria forza, del proprio divenire a un determinato gruppo sociale. Ma egli distrugge le &ldquo;ideologie&rdquo; dei gruppi sociali avversi, che appunto sono strumenti pratici di dominio politico sulla restante societ&agrave;: egli dimostra come esse siano prive di senso, perch&eacute; in contraddizione con la realt&agrave; effettuale&raquo;. Inoltre &laquo;un elemento di errore nella considerazione del valore delle ideologie mi pare sia dovuto al fatto (fatto che d'altronde non &egrave; casuale) che si d&agrave; il nome di ideologia sia alla soprastruttura necessaria di una determinata struttura, sia alle elucubrazioni arbitrarie di determinati individui. Il senso deteriore della parola &egrave; diventato estensivo e ci&ograve; ha modificato e snaturato l'analisi teorica del concetto di ideologia&raquo; (<a href='http://gramscisource.org/quaderno/7/nota/19' target='_blank' class='link-to-note'>Q 7, 19</a>, 868). Tale distinzione &egrave; invece adottata da G. laddove ad esempio scrive che sta nascendo una &laquo;nuova civilt&agrave; americana cosciente delle sue forze e delle sue debolezze: gli intellettuali si staccano dalla classe dominante per unirsi a lei pi&ugrave; intimamente, per essere una vera superstruttura, e non solo un elemento inorganico e indistinto della struttura-corporazione&raquo; (<a href='http://gramscisource.org/quaderno/5/nota/134' target='_blank' class='link-to-note'>Q 5, 134</a>, 634); oppure usa l'espressione polemicamente, sostenendo che nel materialismo storico &laquo;l'elemento &ldquo;deterministico, fatalistico, meccanicistico&rdquo; era una mera ideologia, una superstruttura transitoria immediatamente, resa necessaria e giustificata dal carattere &ldquo;subalterno&rdquo; di determinati strati sociali&raquo; (<a href='http://gramscisource.org/quaderno/8/nota/205' target='_blank' class='link-to-note'>Q 8, 205</a>, 1064). In base a tali presupposti si comprende come in <a href='http://gramscisource.org/quaderno/7/nota/24' target='_blank' class='link-to-note'>Q 7, 24</a>, 871-3, Struttura e superstruttura, si dica che &laquo;la pretesa (presentata come postulato essenziale del materialismo storico) di presentare ed esporre ogni fluttuazione della politica e dell'ideologia come una espressione immediata della struttura, deve essere combattuta teoricamente come un infantilismo primitivo, o praticamente deve essere combattuta con la testimonianza autentica del Marx, scrittore di opere politiche e storiche concrete&raquo;, dal 18 Brumaio agli scritti sulla Quistione orientale, da Rivoluzione e controrivoluzione in Germania alla Guerra civile in Francia, la cui analisi permetter&agrave; &laquo;di fissar meglio la metodologia storica marxista, integrando, illuminando e interpretando le affermazioni teoriche sparse in tutte le opere. Si potr&agrave; vedere quante cautele reali Marx introduce nelle sue ricerche concrete, cautele che non potevano trovar posto nelle opere generali&raquo;, come la gi&agrave; citata Prefazione del '59. Invece &laquo;il materialismo storico meccanico&raquo;, le cui posizioni nei Q sono esemplificate dal manuale di Bucharin e che vengono oggettivamente a coincidere con l'interpretazione crociana di Marx, &laquo;assume ogni atto politico come determinato dalla struttura, immediatamente, cio&egrave; come riflesso di una reale e permanente (nel senso di acquisita) modificazione della struttura&raquo; e non &laquo;considera abbastanza che molti atti politici sono dovuti a necessit&agrave; interne di carattere organizzativo&raquo;, di cui non &egrave; possibile &laquo;trovare la spiegazione immediata, primaria, nella struttura&raquo;. Successivamente G., anche sulla base di alcune letture sugli ultimi sviluppi della riflessione teorica nell'Unione Sovietica, si spinger&agrave; ad affermare di non credere &laquo;che siano molti a sostenere che mutatasi una struttura, tutti gli elementi della corrispondente soprastruttura debbano necessariamente cadere&raquo; (<a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1322). In altri termini, &laquo;si pu&ograve; dire che non solo la filosofia della praxis non esclude la storia etico-politica, ma che anzi la fase pi&ugrave; recente di sviluppo di essa consiste appunto nella rivendicazione del momento dell'egemonia come essenziale nella sua concezione statale e nella &ldquo;valorizzazione&rdquo; del fatto culturale, del l'attivit&agrave; culturale, di un fronte culturale come necessario accanto a quelli meramente economici e meramente politici&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1224), con evidente riferimento alle posizioni dell'ultimo Lenin. Ne consegue che, &laquo;per il fatto che si opera essenzialmente sulle forze economiche, che si riorganizza e si sviluppa l'apparato di produzione economica, che si innova la struttura, non deve trarsi la conseguenza che i fatti di soprastruttura siano abbandonati a se stessi, al loro sviluppo spontaneo, a una germinazione casuale e sporadica&raquo; (<a href='http://gramscisource.org/quaderno/8/nota/62' target='_blank' class='link-to-note'>Q 8, 62</a>, 978). Pertanto, &laquo;applicare la volont&agrave; a creare un nuovo equilibrio delle forze realmente esistenti e operanti, fondandosi sulla forza in movimento progressivo per farla trionfare &egrave; sempre muoversi nel terreno della realt&agrave; effettuale ma per dominarla e superarla&raquo; (<a href='http://gramscisource.org/quaderno/8/nota/84' target='_blank' class='link-to-note'>Q 8, 84</a>, 990). Un campo esemplare di indagine sulla questione &egrave; rappresentato dal tema degli intellettuali, affrontato in <a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 474-6: da una parte, infatti, &laquo;ogni gruppo sociale, nascendo sulla base originaria di una funzione essenziale nel mondo della produzione economica, crea insieme, organicamente, un ceto o pi&ugrave; ceti di intellettuali che gli danno omogeneit&agrave; e consapevolezza della propria funzione nel campo economico&raquo;; dall'altra &laquo;ogni gruppo sociale, emergendo alla storia dalla struttura economica, trova o ha trovato, almeno nella storia fino ad ora svoltasi, categorie sociali preesistenti e che apparivano anzi come rappresentanti una continuit&agrave; storica ininterrotta anche dai pi&ugrave; complicati mutamenti delle forme sociali e politiche&raquo;. Perci&ograve; &laquo;il rapporto tra gli intellettuali e la produzione non &egrave; immediato, come avviene per i gruppi sociali fondamentali, ma &egrave; mediato da due tipi di organizzazione sociale: a) dalla societ&agrave; civile, cio&egrave; dell'insieme di organizzazioni private della societ&agrave;; b) dallo Stato&raquo;. Nel Testo C di <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1518 G. aggiunge, dopo &laquo;mediato&raquo;: &laquo;dal complesso delle superstrutture, di cui appunto gli intellettuali sono i &ldquo;funzionari&rdquo;&raquo;, per cui si potrebbe fissare &laquo;una gradazione delle funzioni e delle soprastrutture dal basso in alto (dalla base strutturale in su)&raquo;. Resta il fatto che anche per G. &laquo;le ideologie non creano ideologie, le superstrutture non generano superstrutture altro che come eredit&agrave; di inerzia e di passivit&agrave;: esse sono generate, non per &ldquo;partenogenesi&rdquo; ma per l'intervento dell'elemento &ldquo;maschile&rdquo; &ndash; la storia &ndash; l'attivit&agrave; rivoluzionaria che crea il &ldquo;nuovo uomo&rdquo;, cio&egrave; nuovi rapporti sociali&raquo; (<a href='http://gramscisource.org/quaderno/6/nota/64' target='_blank' class='link-to-note'>Q 6, 64</a>, 733). Questo spiega tra l'altro il fatto che &laquo;due strutture fondamentalmente simili hanno superstrutture &ldquo;equivalenti&rdquo; e reciprocamente traducibili, qualunque sia il linguaggio particolare nazionale&raquo; (<a href='http://gramscisource.org/quaderno/11/nota/49' target='_blank' class='link-to-note'>Q 11, 49</a>, 1473). Tuttavia &laquo;cosa vuol dire M[arx, ndr] nelle Tesi su Feuerbach quando parla di &ldquo;educazione dell'educatore&rdquo; se non che la superstruttura reagisce dialetticamente sulla struttura e la modifica, cio&egrave; non afferma in termini &ldquo;realistici&rdquo; una negazione della negazione? non afferma l'unit&agrave; del processo del reale?&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 854). Ne segue che, se &laquo;ogni innovazione organica nella struttura modifica organicamente&raquo; le superstrutture corrispondenti, queste in una certa misura &laquo;reagiscono sulla struttura, la politica sull'economia&raquo; (<a href='http://gramscisource.org/quaderno/8/nota/37' target='_blank' class='link-to-note'>Q 8, 37</a>, 964). La conclusione di questo discorso &egrave; che &laquo;il concetto del valore concreto (storico) delle superstrutture nella filosofia della praxis deve essere approfondito accostandolo al soreliano concetto di &ldquo;blocco storico&rdquo;&raquo; (<a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1322). Ne segue il rifiuto di una serie di immagini della tradizione marxiana e marxista, cui pure inizialmente G. aveva fatto ricorso, a partire da quella dell'economia come anatomia o scheletro della societ&agrave;, di cui le superstrutture rappresenterebbero la pelle (del resto &laquo;non &egrave; lo scheletro (in senso stretto) che fa innamorare di una donna&raquo;), che vanno ricondotte al momento storico in cui sono nate: &laquo;bisognerebbe studiare contro quali correnti storiografiche la filosofia della praxis ha reagito nel momento della sua fondazione e quali erano le opinioni pi&ugrave; diffuse in quel tempo anche riguardo alle altre scienze&raquo;, con particolare riferimento a quelle naturali (<a href='http://gramscisource.org/quaderno/10b/nota/41%20XII' target='_blank' class='link-to-note'>ivi</a>, 1321). Ancora pi&ugrave; esplicito <a href='http://gramscisource.org/quaderno/11/nota/50' target='_blank' class='link-to-note'>Q 11, 50</a>, 1475-6, sviluppando spunti contenuti in note del Q 8 sul &laquo;fatto che le soprastrutture sono considerate come mere e labili &ldquo;apparenze&rdquo;. Anche in questo &ldquo;giudizio&rdquo; &egrave; da vedere pi&ugrave; un riflesso delle discussioni nate sul terreno delle scienze naturali (della zoologia e della classificazione delle specie, della scoperta che l'&ldquo;anatomia&rdquo; deve essere posta alla base delle classificazioni) che un derivato coerente del materialismo metafisico, per il quale i fatti spirituali sono una mera apparenza, irreale, illusoria, dei fatti corporali&raquo;. Lungi dal rappresentare il semplice rovesciamento (&ldquo;rimettere sui piedi&rdquo;) della posizione idealistica, &laquo;la filosofia della praxis &ldquo;assorbe&rdquo; la concezione soggettiva della realt&agrave; (l'idealismo) nella teoria delle superstrutture, l'assorbe e lo spiega storicamente, cio&egrave; lo &ldquo;supera&rdquo;, lo riduce a un suo &ldquo;momento&rdquo;. La teoria delle superstrutture &egrave; la traduzione in termini di storicismo realistico della concezione soggettiva della realt&agrave;&raquo; (<a href='http://gramscisource.org/quaderno/10b/nota/6' target='_blank' class='link-to-note'>Q 10 II, 6</a>, 1244). Quindi &laquo;non &egrave; esatto che nella filosofia della praxis l'&ldquo;idea&rdquo; hegeliana sia stata sostituita con il &ldquo;concetto&rdquo; di struttura, come afferma il Croce. L'&ldquo;idea&rdquo; hegeliana &egrave; risolta tanto nella struttura che nelle soprastrutture e tutto il modo di concepire la filosofia &egrave; stato &ldquo;storicizzato&rdquo;, cio&egrave; si &egrave; iniziato il nascere di un nuovo modo di filosofare pi&ugrave; concreto e storico di quello precedente&raquo; (<a href='http://gramscisource.org/quaderno/11/nota/20' target='_blank' class='link-to-note'>Q 11, 20</a>, 1420). Ne deriva un sostanziale abbandono, nei testi di nuova stesura successivi, della metafora architettonica e dei due termini ad essa correlati.</p><h2>GIUSEPPE COSPITO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Blocco storico'>Blocco storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bucharin, Nikolaj Ivanovic&yuml;'>Bucharin, Nikolaj Ivanovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Determinismo'>Determinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Idealismo'>Idealismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo storico'>Materialismo storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Prefazione del '59'>Prefazione del '59</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Struttura'>Struttura</a></body></html>