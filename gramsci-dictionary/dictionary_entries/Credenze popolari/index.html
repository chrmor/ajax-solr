<html><head><title>Gramsci Dictionary: Credenze popolari</title></head><body><h1>Credenze popolari</h1><p> Per Marx &laquo;l'eguaglianza e la validit&agrave; eguale di tutti i valori [...], pu&ograve; essere decifrat[a] soltanto quando il concetto della eguaglianza umana possegga gi&agrave; la solidit&agrave; di un pregiudizio popolare&raquo; (Marx 1964, 92). L'affermazione &egrave; ricordata in diverse note dei Q: &laquo;la frequente affermazione che fa il Marx della &ldquo;solidit&agrave; delle credenze popolari&rdquo;&raquo; (<a href='http://gramscisource.org/quaderno/7/nota/21' target='_blank' class='link-to-note'>Q 7, 21</a>, 869), quando una concezione del mondo &laquo;avr&agrave; la forza delle credenze popolari&raquo; (<a href='http://gramscisource.org/quaderno/7/nota/21' target='_blank' class='link-to-note'>ibid.</a>); &laquo;granitica compattezza fanatica delle &ldquo;credenze popolari&rdquo; che hanno il valore di &ldquo;forze materiali&rdquo;&raquo; (<a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 471 e <a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1487, Testo C), cos&igrave; come in <a href='http://gramscisource.org/quaderno/26/nota/5' target='_blank' class='link-to-note'>Q 26, 5</a>, 2301, dove l'autore corregge le &laquo;&ldquo;illusioni&rdquo; popolari&raquo; di Testo A (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 23). Similmente dove G. scrive: &laquo;&ldquo;saldezza delle convinzioni&rdquo;&raquo; (<a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047), &laquo;imperativit&agrave;&raquo; delle credenze popolari (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1400) nel regolare la condotta umana e la sua &ldquo;filosofia&rdquo;. Nella citazione marxiana &egrave; implicitamente affermata &laquo;la necessit&agrave; di nuove credenze popolari [...] di un nuovo senso comune e quindi di una nuova cultura e di una nuova filosofia che si radichino nella coscienza popolare con la stessa saldezza e imperativit&agrave; delle credenze tradizionali&raquo; (<a href='http://gramscisource.org/quaderno/11/nota/13' target='_blank' class='link-to-note'>ibid.</a>). La solidit&agrave; delle credenze &egrave; ravvisata anche in altri contesti storico-sociali: nell'islam dell'Africa settentrionale (<a href='http://gramscisource.org/quaderno/5/nota/90' target='_blank' class='link-to-note'>Q 5, 90</a>, 621); nel gandhismo (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748), dov'&egrave; visibile il nesso con &ldquo;credenze religiose&rdquo;, &ldquo;morale di popolo&rdquo;, cio&egrave; imperativi &laquo;molto pi&ugrave; forti e tenaci che non quelli della morale kantiana&raquo; (<a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89), modificato in &laquo;&ldquo;morale&rdquo; ufficiale&raquo; in Testo C (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2313). Nella lettera alla cognata Tania del 27 febbraio 1928 G. annota la preoccupazione di un tale &laquo;evangelista o metodista o presbiteriano&raquo;, tormentato dal pericolo, &laquo;per la omogeneit&agrave; delle credenze e dei modi di pensare della civilt&agrave; occidentale [...] di un innesto dell'idolatria asiatica&raquo; in Italia a seguito della circolazione di certe immaginette buddiste (LC 161). Nei Q vi &egrave; poi un diffuso uso generico del lemma &ldquo;credenze&rdquo;, la cui accezione &egrave; via via desumibile dal contesto in cui il termine compare.</p><h2>GIOVANNI MIMMO BONINELLI</h2></body></html>