<html><head><title>Gramsci Dictionary: Erasmo da Rotterdam, Desiderio</title></head><body><h1>Erasmo da Rotterdam, Desiderio</h1><p> Nei Q la figura di Erasmo compare in relazione a Lutero, seguendo l'opposizione dialettica delineata da Croce nella sua Storia dell'et&agrave; barocca. In <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, intitolato Due aspetti del marxismo, G. cita due passi da questo libro, in cui compare il contrasto Erasmo-Lutero come opposizione Rinascimento-Riforma: raffinato ma antipopolare il primo, popolare ma avversa alla cultura la seconda (Croce 1929, 8 e 11; <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423). Croce e il suo allievo Guido De Ruggiero (G. rinvia a De Ruggiero 1930 e 1930a) ravvisano per&ograve; i germi di futuro, della &laquo;filosofia tedesca del 700-800&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 425), proprio nella Riforma, nonostante le apparenze tumultuose e rozze. Quando dunque Erasmo scrive ubicumque regnat lutheranismus, ibi literarum est interitus (<a href='http://gramscisource.org/quaderno/4/nota/3' target='_blank' class='link-to-note'>ivi</a>, 423, che cita Croce 1929, 8), mostra di non afferrare se non la superficie del fenomeno. Eppure, come G. nota in un testo posteriore, adesso Croce, &laquo;di fronte alla nuova Riforma intellettuale e morale rappresentata dal materialismo storico, si ritrova nella stessa posizione di Erasmo di fronte a Lutero&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 852 e LC 369, a Tatiana, 1&deg; dicembre 1930), giudicandolo superficialmente sulla base delle sue manifestazioni pi&ugrave; rozze. &laquo;Croce rimprovera alla filosofia della praxis il suo &ldquo;scientismo&rdquo;, la sua superstizione &ldquo;materialistica&rdquo;, un suo presunto ritorno al &ldquo;medioevo intellettuale&rdquo;. Sono i rimproveri che Erasmo, nel linguaggio del tempo, muoveva al luteranismo&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293). Questo atteggiamento pu&ograve; essere spiegato solo come una forma di avversione politica e di regressione culturale. Anche il mancato appoggio di Croce al movimento modernista fa emergere &laquo;l'uomo del Rinascimento, il tipo di Erasmo, con la stessa mancanza di carattere e di coraggio civile&raquo; (<a href='http://gramscisource.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1304). In definitiva, l'immagine di Erasmo che G. ha &egrave; talmente dipendente da quella &ndash; critica &ndash; di Croce e De Ruggiero che quando trova in un articolo su Toffanin (Arezio 1930) una caratterizzazione opposta (Erasmo non umanista, al pari di Machiavelli, Giansenio, Bruno e altri) la sottolinea con un punto interrogativo.</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Lutero, Martin'>Lutero, Martin</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Modernismo'>Modernismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma'>Riforma</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rinascimento'>Rinascimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Uomo del Rinascimento'>Uomo del Rinascimento</a></body></html>