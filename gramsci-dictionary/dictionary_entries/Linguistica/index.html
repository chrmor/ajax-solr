<html><head><title>Gramsci Dictionary: Linguistica</title></head><body><p> La linguistica in G. &egrave; divisa in due principali filoni convergenti: la linguistica storica, disciplina seguita nei suoi studi universitari, e un altro tipo di linguistica, negli anni Trenta non ancora ufficialmente riconosciuto come disciplina, ma che pi&ugrave; in avanti sar&agrave; chiamata &ldquo;sociolinguistica&rdquo;. Inoltre, a cavallo delle due sta il suo approccio alla semantica, compresa la filosofia del linguaggio. Per G. i linguisti sono &laquo;essenzialmente storici&raquo; (<a href='http://dl.gramsciproject.org/quaderno/6/nota/71' target='_blank' class='link-to-note'>Q 6, 71</a>, 738), ma al tempo stesso egli riconosce che, da quando era studente di filologia moderna, la linguistica era progredita (forse un riferimento all'approccio strutturalista di de Saussure, menzionato nell'articolo discusso, ma non citato esplicitamente da G.). In questo paragrafo la lingua &egrave; considerata un &laquo;prodotto sociale&raquo;, l'&laquo;espressione culturale di un dato popolo&raquo; (<a href='http://dl.gramsciproject.org/quaderno/6/nota/71' target='_blank' class='link-to-note'>Q 6, 71</a>, 738); altrove G. osserva che &egrave; una &laquo;concezione del mondo&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 644 e <a href='http://dl.gramsciproject.org/quaderno/5/nota/131' target='_blank' class='link-to-note'>Q 5, 131</a>, 664) e un &laquo;fenomeno culturale&raquo; (<a href='http://dl.gramsciproject.org/quaderno/29/nota/5' target='_blank' class='link-to-note'>Q 29, 5</a>, 2347), i cui linguaggi sono identificati con la cultura (<a href='http://dl.gramsciproject.org/quaderno/10-II/nota/44' target='_blank' class='link-to-note'>Q 10 II, 44</a>, 1330) e le cui parole costituiscono &laquo;elemento di storia della cultura&raquo; (<a href='http://dl.gramsciproject.org/quaderno/6/nota/20' target='_blank' class='link-to-note'>Q 6, 20</a>, 700). La lingua non &egrave; &laquo;arte&raquo; &ndash; concezione crociana &ndash;, ma il &laquo;&ldquo;materiale&rdquo; dell'arte&raquo; e le innovazioni linguistiche non sono degli individui (&laquo;come avviene nell'arte&raquo;: v. Croce-Vossler), ma &laquo;di un'intera comunit&agrave;&raquo; che ha &laquo;&ldquo;progredito&rdquo; storicamente&raquo; (<a href='http://dl.gramsciproject.org/quaderno/6/nota/71' target='_blank' class='link-to-note'>Q 6, 71</a>, 738). Il primo concetto (produzione individuale) &egrave; vicino alla parole saussureana, mentre sotto l'altro aspetto si &egrave; vicini alla langue, anch'essa il prodotto di una comunit&agrave;; tuttavia, pi&ugrave; di de Saussure G. riconosce la natura eterogenea delle comunit&agrave; linguistiche &ndash; composte da strati e classi sociali, da gruppi dialettali ecc. &ndash; e dei popoli che, attraverso la loro interazione, innovano la lingua (v. la posizione simile sviluppata nei tardi anni Venti, all'insaputa di G., da V. N. Volo&scaron;inov, alunno e collaboratore di M. M. Bakhtin). G. presta molta attenzione al contributo delle classi popolari nella formazione delle lingue e delle nazioni. Le innovazioni linguistiche possono essere singole, attraverso prestiti da una lingua a un'altra o attraverso i rapporti tra strati diversi della stessa nazione, ma sono soprattutto di &laquo;un'intera comunit&agrave; sociale che ha innovato la sua cultura&raquo; e specialmente di &laquo;una nuova classe che diventa dirigente&raquo; (<a href='http://dl.gramsciproject.org/quaderno/6/nota/71' target='_blank' class='link-to-note'>ivi</a>, 738-9). Un corollario a tale posizione si trova sempre nel Q 6: i pregi ma anche i limiti del Rinascimento sono attribuiti all'elemento popolare-dialettale che, ponendosi contro il cosmopolitismo e l'universalismo cattolico, innova la cultura dell'epoca ma, nel processo di unificazione, anche &laquo;linguisticamente&raquo; non riesce a trascendere i propri confini localistici (fiorentini) e classisti per diventare l'espressione di una cultura e di una civilt&agrave; veramente nazionali (<a href='http://dl.gramsciproject.org/quaderno/6/nota/116' target='_blank' class='link-to-note'>Q 6, 116</a>, 788). Anche il &ldquo;volgare illustre&rdquo;, sebbene di lessico e di fonetica fiorentini, continua a essere di sintassi latina e viene cristallizzato per l'uso di una casta governativa chiusa, &laquo;staccata dal popolo&raquo; e &laquo;senza contatto vivo con una parlata storica&raquo;: una lingua insomma &laquo;dei dotti e non della nazione&raquo; (<a href='http://dl.gramsciproject.org/quaderno/3/nota/76' target='_blank' class='link-to-note'>Q 3, 76</a>, 354 e <a href='http://dl.gramsciproject.org/quaderno/23/nota/40' target='_blank' class='link-to-note'>Q 23, 40</a>, 2237). G. si riferisce qui all'era medievale, ma le stesse preoccupazioni sono espresse per la situazione moderna: la mancata padronanza della lingua rappresenta l'esclusione del popolo dal potere. In polemica con i pragmatisti G. si pone il problema della terminologia e, in questo ambito, non sono casuali i due riferimenti al volume sulla semantica storica di Michel Br&eacute;al, manuale studiato all'universit&agrave;. Il principale esempio che G. prende in considerazione &egrave; l'uso della parola &ldquo;immanenza&rdquo;, che assume un nuovo significato peculiare nella filosofia della praxis, diverso da quello &laquo;metafisico-tradizionale&raquo; del pensiero precedente (<a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>, 1437). G. collega questo fatto al proprio approccio alla lingua nel paragrafo successivo, criticando l'assenza di una spiegazione da parte di Bucharin della continuazione dell'uso, sebbene in senso metaforico, del termine &ldquo;immanenza&rdquo; da parte di Marx: &laquo;quando una nuova concezione del mondo succede a una precedente, il linguaggio precedente continua ad essere usato, ma appunto viene usato metaforicamente&raquo;. E a proposito di &ldquo;immanenza&rdquo; egli osserva che nella filosofia della praxis il termine &laquo;ha un suo preciso significato, che si nasconde sotto la metafora&raquo; (<a href='http://dl.gramsciproject.org/quaderno/11/nota/28' target='_blank' class='link-to-note'>Q 11, 28</a>, 1438). Diverso metodologicamente &egrave; l'approccio dei pragmatisti, che poco prima G. aveva criticato per il loro &laquo;neolalismo&raquo;, ossia la tendenza eccessiva a coniare nuove parole che dessero nuove sfumature a determinati concetti. Pensavano cos&igrave;, se non di aver &laquo;originato una nuova concezione del mondo&raquo;, almeno di &laquo;avere innovato una determinata scienza&raquo; (<a href='http://dl.gramsciproject.org/quaderno/11/nota/24' target='_blank' class='link-to-note'>Q 11, 24</a>, 1427). Anche Pareto voleva creare &laquo;un suo &ldquo;dizionario&rdquo;&raquo;, basato su una &laquo;lingua &ldquo;pura&rdquo; o &ldquo;matematica&rdquo;&raquo; (<a href='http://dl.gramsciproject.org/quaderno/11/nota/24' target='_blank' class='link-to-note'>ivi</a>, 1428), esempio del quale sembra la parola &ldquo;ofelimit&agrave;&rdquo;, usata nel campo dell'edonismo economico e menzionata en passant da G. (<a href='http://dl.gramsciproject.org/quaderno/10-II/nota/58' target='_blank' class='link-to-note'>Q 10 II, 58</a>, 1351). I pragmatisti teorizzarono &laquo;astrattamente sul linguaggio come causa di errore&raquo; (il bersaglio della critica &egrave; qui Prezzolini). Forse c'&egrave; una parziale con vergenza con loro quando G. osserva che una nuova cultura &laquo;crea anche parole nuove di zecca&raquo;, prese in prestito da altre lingue e spesso incorporate &laquo;senza l'alone estensivo che avevano nella lingua originale&raquo;. Tuttavia, al tempo stesso G. controbatte ai pragmatisti osservando che, per la sua natura, il linguaggio &laquo;assume metaforicamente le parole delle civilt&agrave; e culture precedenti&raquo;, il cui &laquo;significato &ldquo;metaforico&rdquo; si estende con l'estendersi della nuova cultura&raquo;, e che anche nel caso delle parole adoperate dai pragmatisti con un &laquo;significato o almeno una sfumatura nuova&raquo; si trova che le parole tradizionali continuano a essere usate, anche dagli specialisti e dalle classi colte, col &laquo;vecchio significato&raquo;, malgrado &laquo;l'innovazione di contenuto&raquo; (<a href='http://dl.gramsciproject.org/quaderno/11/nota/24' target='_blank' class='link-to-note'>Q 11, 24</a>, 1427-8). Secondo G., la tendenza dei pragmatisti di creare una &laquo;lingua matematica&raquo;, astratta (<a href='http://dl.gramsciproject.org/quaderno/7/nota/36' target='_blank' class='link-to-note'>Q 7, 36</a>, 887), per trattare la realt&agrave; sociale &egrave; una chimera, e altrove egli cita con approvazione le parole che, nel Quattrocento, l'umanista Leon Battista Alberti utilizz&ograve; per descrivere la differenza tra i matematici e coloro che si occupano della sfera del sociale: &laquo;Quelli (i matematici) col solo ingegno, separata ogni materia, misurano le forme delle cose. Noi perch&eacute; vogliamo le cose essere poste da vedere, per questo useremo pi&ugrave; grassa Minerva&raquo; (<a href='http://dl.gramsciproject.org/quaderno/8/nota/226' target='_blank' class='link-to-note'>Q 8, 226</a>, 1083-4 e <a href='http://dl.gramsciproject.org/quaderno/10-I/nota/13' target='_blank' class='link-to-note'>Q 10 I, 13</a>, 1236). Il commento acquisisce spessore dall'essere posto all'inizio del Q 10, perch&eacute; &egrave; indicativo del suo approccio all'oggetto principale del quaderno, Benedetto Croce, nonch&eacute; di un aspetto importante della pi&ugrave; generale metodologia analitico-linguistica gramsciana. In un contesto linguistico pi&ugrave; ampio, un orientamento simile per certi versi a quello dei pragmatisti si trovava in quegli anni, sempre all'insaputa di G., nel primo Wittgenstein (una specie di &ldquo;atomismo linguistico&rdquo;), mentre la posizione di Alberti &egrave; paragonabile al secondo Wittgenstein, per il quale, sotto determinate condizioni, occorre sacrificare l'esigenza del rigore, rappresentata metaforicamente dalla mancanza dell'&laquo;attrito&raquo;, a un ritorno &laquo;sul terreno scabro&raquo; (Wittgenstein 1967, par. 107). Come Alberti e Wittgenstein, nel suo approccio metodologico G. riconosce i problemi dell'uso della lingua e dei linguaggi per analizzare il sociale, di necessit&agrave; descritto anch'esso linguisticamente.</p></body></html>