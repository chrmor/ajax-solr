<html><head><title>Gramsci Dictionary: Paragone ellittico</title></head><body><p> L'espressione ha origine nell'interpretazione che Croce d&agrave; della teoria del valore di Marx. Quest'ultima sarebbe un &laquo;paragone ellittico&raquo; tra la societ&agrave; capitalistica e un'ipotetica &laquo;societ&agrave; lavoratrice&raquo; formata da lavoratori proprietari dei mezzi di produzione, in cui l'unica fonte del valore sarebbe il lavoro e in cui sarebbe valida la legge del valore. Solo grazie all'assunzione di tale &laquo;premessa tipica&raquo; il profitto (la parte di valore derivante dal capitale e assente nella &ldquo;societ&agrave; lavoratrice&rdquo;) pu&ograve; essere spiegato come &laquo;plusvalore&raquo;. La teoria del valore, pur avendo una sua validit&agrave; in quanto descrizione di un &laquo;fatto che vive tra gli altri fatti&raquo;, non &egrave; &laquo;la teoria del valore&raquo;, ma &laquo;un'altra cosa&raquo; (Croce 1968, 31-32 nota, 59-65, 131-3). Questa lettura crociana, da subito presente alla mente di G. (viene ricordata in <a href='http://dl.gramsciproject.org/quaderno/1/nota/10' target='_blank' class='link-to-note'>Q 1, 10</a>, 9), &egrave; criticata in <a href='http://dl.gramsciproject.org/quaderno/7/nota/42' target='_blank' class='link-to-note'>Q 7, 42</a> (novembre 1931), con l'obiezione che la teoria del valore &egrave; gi&agrave; presente in Ricardo, che nel formularla non aveva nessuna finalit&agrave; rivoluzionaria, e che, in generale, &laquo;tutto il linguaggio &egrave; una serie di &ldquo;paragoni ellittici&rdquo; e che la storia &egrave; un paragone implicito tra il passato e il presente (l'attualit&agrave; storica)&raquo; (<a href='http://dl.gramsciproject.org/quaderno/7/nota/42' target='_blank' class='link-to-note'>ivi</a>, 891). Il primo argomento torna in <a href='http://dl.gramsciproject.org/quaderno/10b/nota/31' target='_blank' class='link-to-note'>Q 10 II, 31</a> e in <a href='http://dl.gramsciproject.org/quaderno/10b/nota/38' target='_blank' class='link-to-note'>Q 10 II, 38</a>, in quest'ultimo con lo sviluppo di uno spunto gi&agrave; presente in <a href='http://dl.gramsciproject.org/quaderno/7/nota/42' target='_blank' class='link-to-note'>Q 7, 42</a> e ripreso nel relativo Testo C, Q 10 II, 41.VI. Esso consiste nell'accettare, della critica di Croce, l'osservazione che la teoria del valore &egrave; &laquo;&ldquo;qualcosa d'altro&rdquo;&raquo; (<a href='http://dl.gramsciproject.org/quaderno/10b/nota/38' target='_blank' class='link-to-note'>Q 10 II, 38</a>, 1287), cio&egrave; la formulazione dell'&laquo;ipotesi economica pura&raquo;, per ottenere la quale occorre &laquo;prescindere&raquo; dalla &laquo;situazione di forza rappresentata dagli Stati e dal monopolio legale della propriet&agrave;. [...] Non si trattava dunque per nulla di un paragone ellittico, fatto in vista di una futura forma sociale diversa da quella studiata, ma di una teoria risultante dalla riduzione della societ&agrave; economica alla pura &ldquo;economicit&agrave;&rdquo; cio&egrave; al massimo di determinazione del &ldquo;libero gioco delle forze economiche&rdquo;&raquo; (<a href='http://dl.gramsciproject.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1310).</p></body></html>