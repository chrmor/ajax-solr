<html><head><title>Gramsci Dictionary: Idealismo</title></head><body><p> Negli scritti giovanili gli episodici accenni all'idealismo, a Hegel in particolare, sono tutt'altro che critici. Croce e Gentile sono accomunati perch&eacute; giustificherebbero il &laquo;realismo storico&raquo; (L'aio senza imbarazzi, 18 maggio 1916, in CT 322). Sarebbero &laquo;incancellabili&raquo; le impronte di Croce sugli sviluppi del materialismo storico (Il buon diritto, 20 luglio 1916, in CT 443). Egli sarebbe &laquo;convincente&raquo; nel dire che la storia &egrave; sempre contemporanea (La barba e la fascia, 5 febbraio 1918, in CF 631). Il giudizio, in specie su Croce, cambia radicalmente sin dal 1926 (Alcuni temi della quistione meridionale, in CPC 137 ss.). E in seguito, negli anni del carcere, i Q vogliono essere anche l'abbozzo di un &laquo;Anti-Croce&raquo;. La filosofia della prassi diviene &laquo;risultato e coronamento di tutta la storia precedente. Dalla critica dell'hegelismo nascono l'idealismo moderno e la filosofia della prassi. L'immanentismo hegeliano diventa storicismo; ma &egrave; storicismo assoluto solo con la filosofia della prassi&raquo; (<a href='http://dl.gramsciproject.org/quaderno/15/nota/61' target='_blank' class='link-to-note'>Q 15, 61</a>, 1826). Il marxismo sviluppa in modo conseguente la &laquo;concezione &ldquo;immanentistica&rdquo; della storia, &ndash; espressa con linguaggio idealistico e speculativo dalla filosofia classica tedesca&raquo; (LC 582, a Tania, 30 maggio 1932). Con la sua dialettica non mistificata, il marxismo recupera elementi dell'&ldquo;idealismo tradizionale&rdquo; (e del vecchio materialismo): &laquo;La funzione e il significato della dialettica possono solo essere concepiti in tutta la loro fondamentalit&agrave;, quando il materialismo storico &egrave; concepito come una filosofia integrale originale, che inizia una nuova fase nella storia e nello sviluppo mondiale del pensiero, in quanto supera (e superando, ne include in s&eacute; gli elementi vitali) e l'idealismo e il materialismo tradizionali&raquo; (<a href='http://dl.gramsciproject.org/quaderno/7/nota/29' target='_blank' class='link-to-note'>Q 7, 29</a>, 877). Come l'idealismo diviene un &ldquo;momento&rdquo; del marxismo? &laquo;La filosofia della praxis &ldquo;assorbe&rdquo; la concezione soggettiva della realt&agrave; (l'idealismo) nella teoria delle superstrutture [...]. La teoria delle superstrutture &egrave; la traduzione in termini di storicismo realistico della concezione soggettiva della realt&agrave;&raquo; (<a href='http://dl.gramsciproject.org/quaderno/10-II/nota/6' target='_blank' class='link-to-note'>Q 10 II, 6</a>, 1244). In questo passo &ldquo;traduzione&rdquo; appare come sinonimo di superamento dialettico o di aporia filosofica portata alla sua risoluzione: &laquo;La teoria delle superstrutture non &egrave; che la soluzione filosofica e storica dell'idealismo soggettivistico&raquo; (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1299). Se per il giovane G., nella &laquo;lotta fra il Sillabo e Hegel, &egrave; Hegel che ha vinto, perch&eacute; Hegel &egrave; la vita del pensiero che non conosce limiti e pone se stesso come qualcosa di transeunte, di superabile&raquo; (Il Sillabo ed Hegel, 15 gennaio 1916, in CT 72), nei Q questo concetto &egrave; fatto derivare non pi&ugrave; da Hegel, ma dalla filosofia della praxis in quanto &laquo;storicismo assoluto&raquo;. Il marxismo supera l'idealismo anche perch&eacute; prevede il proprio poter essere superato: &laquo;Come filosofia il materialismo storico afferma teoricamente che ogni &ldquo;verit&agrave;&rdquo; creduta eterna e assoluta ha origini pratiche e ha rappresentato o rappresenta un valore provvisorio. Ma il difficile &egrave; far comprendere &ldquo;praticamente&rdquo; questa interpretazione per ci&ograve; che riguarda il materialismo storico stesso. Questa interpretazione &egrave; adombrata da Engels dove parla di passaggio dal regno della necessit&agrave; al regno della libert&agrave;&raquo; (<a href='http://dl.gramsciproject.org/quaderno/4/nota/40' target='_blank' class='link-to-note'>Q 4, 40</a>, 465). G., paradossalmente, fa intendere come il marxismo critico e conseguentemente storicistico, giudicando anche se stesso &ldquo;superabile&rdquo;, potrebbe essere sostituito, nel futuro regno della libert&agrave;, da una sorta di idealismo non pi&ugrave; &ldquo;utopico&rdquo;, ma divenuto aderente, soltanto allora, al nuovo contesto storico-epocale: &laquo;Si pu&ograve; persino giungere ad affermare che mentre tutto il sistema della filosofia della prassi pu&ograve; diventare caduco in un mondo unificato, molte concezioni idealistiche, o almeno alcuni aspetti di esse, che sono utopistiche durante il regno della necessit&agrave;, potrebbero diventare &ldquo;verit&agrave;&rdquo; dopo il passaggio ecc.&raquo; (<a href='http://dl.gramsciproject.org/quaderno/11/nota/62' target='_blank' class='link-to-note'>Q 11, 62</a>, 1490). Se la pi&ugrave; ardita concessione all'idealismo &egrave; il prefigurarne la riattualizzazione nel futuro &ldquo;regno della libert&agrave;&rdquo;, riferendosi invece al neoidealismo (&ldquo;idealismo moderno&rdquo;) G. vede specialmente in Croce la capacit&agrave; di assimilare, bene o male, per i suoi scopi teorici, storici o politici, alcuni concetti fondamentali del marxismo (anche sotto questo profilo strettamente dottrinario egli sarebbe infatti, secondo G., il pi&ugrave; autorevole assertore di una moderna &ldquo;rivoluzione passiva&rdquo;). Molti materialisti storici &laquo;sono ritornati al materialismo crudo&raquo;, proprio mentre l'alta cultura idealista &laquo;ha cercato di incorporare ci&ograve; che del marxismo le era indispensabile, anche perch&eacute; questa filosofia moderna, a suo modo, ha cercato di dialettizzare anch'essa materialismo e spiritualismo, come aveva tentato Hegel e realmente fatto Marx&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 424). Il termine &ldquo;incorporare&rdquo;, che G. adopera di frequente per caratterizzare gli intenti di ogni rivoluzione passiva conservatrice-restauratrice, ricorre anche per indicare l'operazione tentata dal neoidealismo italiano nel confrontarsi con il marxismo: &laquo;Il vecchio mondo, rendendo omaggio al materialismo storico cerca di ridurlo a un corpo di criteri subordinati, di secondo grado, da incorporare nella sua teoria generale&raquo; (<a href='http://dl.gramsciproject.org/quaderno/4/nota/14' target='_blank' class='link-to-note'>Q 4, 14</a>, 436). Incorporare equivale anche a riassorbire: &laquo;Si pu&ograve; dire che una gran parte dell'opera filosofica di B. Croce rappresenta questo tentativo di riassorbire la filosofia della praxis e incorporarla come ancella alla cultura tradizionale&raquo; (<a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>, 1435). Il marxismo volgare (Bucharin) si fa &ldquo;riassorbire&rdquo; dal vecchio materialismo, mentre il neoidealismo incorpora elementi del marxismo: &laquo;Il laceramento avvenuto per l'hegelismo si &egrave; ripetuto per la filosofia della praxis, cio&egrave; dall'unit&agrave; dialettica si &egrave; ritornati da una parte al materialismo filosofico, mentre l'alta cultura moderna idealistica ha cercato di incorporare ci&ograve; che della filosofia della praxis le era indispensabile per trovare qualche nuovo elisir&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1861). Si veda infatti la teoria crociana del grado economico: &laquo;il concetto idealistico che la natura non &egrave; altro che la categoria economica, non potrebbe, depurato dalle sue superstrutture speculative, essere ridotto in termini di filosofia della praxis ed essere dimostrato storicamente legato a questa e uno sviluppo di questa?&raquo; (<a href='http://dl.gramsciproject.org/quaderno/11/nota/30' target='_blank' class='link-to-note'>Q 11, 30</a>, 1443). Anche la teoria crociana delle ideologie &laquo;&egrave; di evidente origine marxista&raquo; (<a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 436). &laquo;Accanto alla dottrina dell'origine pratica dell'errore &egrave; da porre la teoria delle ideologie politiche spiegate dal Croce nel loro significato di strumenti pratici d'azione: ma dove trovare il limite tra ci&ograve; che deve essere inteso come ideologia nel senso stretto crociano e l'ideologia nel senso della filosofia della praxis cio&egrave; tutto l'insieme delle soprastrutture? Anche in questo caso la filosofia della praxis ha servito al Croce&raquo; per costruire il suo sistema (<a href='http://dl.gramsciproject.org/quaderno/10-II/nota/41%20I' target='_blank' class='link-to-note'>Q 10 II, 41.I</a>, 1299). L'ideologia, intesa come concezione del mondo, &egrave; esigenza insopprimibile sia per gli intellettuali sia per il popolo. Ideologia &egrave; anche la religione. &laquo;Per il Croce ogni concezione del mondo, ogni filosofia, in quanto diventa una norma di vita, una morale, &egrave; &ldquo;religione&rdquo;. Le religioni nel senso confessionale sono anch'esse &ldquo;religioni&rdquo; ma &ldquo;mitologiche&rdquo;, quindi in un certo senso &ldquo;inferiori&rdquo;, primitive, quasi corrispondenti a una fanciullezza storica del genere umano. Le origini di tale dottrina sono gi&agrave; in Hegel e nel Vico e sono patrimonio comune di tutta la filosofia idealistica italiana, sia del Croce che del Gentile&raquo; (LC 585, a Tania, 6 giugno 1932). &Egrave; vero che &laquo;le teorie idealistiche sono il pi&ugrave; grande tentativo di riforma morale e intellettuale che si sia verificato nella storia per eliminare la religione dal campo della civilt&agrave;&raquo; (<a href='http://dl.gramsciproject.org/quaderno/8/nota/215' target='_blank' class='link-to-note'>Q 8, 215</a>, 1077). E &laquo;Croce in qualche punto ha scritto qualcosa di questo genere: &ldquo;Non si pu&ograve; togliere la religione all'uomo del popolo, senza subito sostituirla con qualcosa che soddisfi le stesse esigenze per cui la religione si &egrave; formata e ancora permane&rdquo;. C'&egrave; qualcosa di vero in questa affermazione, ma non &egrave; essa anche una confessione dell'impotenza della filosofia idealista a diventare una integrale concezione del mondo? Cos&igrave; &egrave; avvenuto che Gentile, praticamente pi&ugrave; conseguente del Croce, ha rimesso la religione nelle scuole e ha giustificato questo atto con la concezione hegeliana della religione come fase primitiva della filosofia (Croce del resto avrebbe fatto altrettanto se il suo progetto scolastico avesse superato gli scogli della politica parlamentare)&raquo; (<a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>, 852). Se dunque c'&egrave; qualcosa di vero in tali orientamenti filosofici, il loro grave limite &egrave; nel presupporre che la Weltanschauung del popolo (e degli scolari) debba essere &ldquo;inferiore&rdquo; rispetto a quella degli intellettuali. G. avverte il bisogno di fare i conti con Croce pi&ugrave; che con Gentile nella nota L'idealismo attuale e il nesso ideologia-filosofia: &laquo;L'idealismo attuale [Gentile, ndr] fa coincidere ideologia e filosofia (ci&ograve; significa in ultima analisi l'unit&agrave; [da esso] postulata fra reale e ideale, tra pratica e teoria ecc.)&raquo;, ma opera &laquo;una degradazione della filosofia tradizionale rispetto all'altezza cui l'aveva portata il Croce con le sue &ldquo;distinzioni&rdquo;. Questa degradazione &egrave; visibilissima negli sviluppi che l'idealismo attuale mostra nei discepoli del Gentile&raquo; (<a href='http://dl.gramsciproject.org/quaderno/1/nota/132' target='_blank' class='link-to-note'>Q 1, 132</a>, 119), in specie in Spirito e Volpicelli (tuttavia, in Ugo Spirito &laquo;non tutto &egrave; da buttar via&raquo;, specie se si considera che n&eacute; la sua n&eacute; la concezione gentiliana dello Stato sono state realmente fatte proprie dallo stesso Stato fascista; &laquo;ed &egrave; nota l'avversione del Gentile al Concordato&raquo;: <a href='http://dl.gramsciproject.org/quaderno/6/nota/82' target='_blank' class='link-to-note'>Q 6, 82</a>, 753). Croce si oppone all'attualismo: &laquo;La resistenza del Croce a questa tendenza &egrave; veramente &ldquo;eroica&rdquo;: il Croce, secondo me, ha viva la coscienza che tutti i movimenti di pensiero moderni portano a una rivalutazione trionfale del materialismo storico, cio&egrave; al capovolgimento della posizione tradizionale del problema filosofico e alla morte della filosofia intesa nel modo tradizionale. Egli resiste con tutte le sue forze a questa pressione della realt&agrave; storica, con una intelligenza eccezionale dei pericoli e dei mezzi dialettici di ovviarli [...]; la preoccupazione del Croce nasce con la guerra mondiale e con la sua affermazione che essa &egrave; la &ldquo;guerra del materialismo storico&rdquo;&raquo; (<a href='http://dl.gramsciproject.org/quaderno/1/nota/132' target='_blank' class='link-to-note'>Q 1, 132</a>, 119). Talvolta l'ambito dell'idealismo si allarga notevolmente, come nella notazione seguente: i marxisti &ldquo;ufficiali&rdquo; (fatta eccezione per Antonio Labriola) ignorano che alcuni elementi del marxismo, &laquo;esplicitamente o implicitamente, sono stati assorbiti da alcune correnti idealistiche (Croce, Sorel, Bergson ecc., i pragmatisti ecc.)&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 421). Ed ecco che, dopo avere svelato nel nuovo idealismo l'intento di riassorbire elementi della filosofia della praxis, G. si propone di mettere a nudo la radice sociale e politica dell'idealismo in genere e di quello italiano in specie nelle sue illusioni di autonomia intellettuale e nelle sue collusioni con lo Stato fascista. Se per &laquo;le classi produttive (borghesia capitalistica e proletariato moderno) lo Stato non &egrave; concepibile che come forma concreta di un determinato mondo economico, di un determinato sistema di produzione [...], quando la spinta al progresso non &egrave; strettamente legata a uno sviluppo economico locale, ma &egrave; riflesso dello sviluppo internazionale che manda alla periferia le sue correnti ideologiche [nate sulla base dello sviluppo produttivo dei paesi pi&ugrave; progrediti], allora la classe portatrice delle nuove idee &egrave; la classe degli intellettuali e la concezione dello Stato muta d'aspetto. Lo Stato &egrave; concepito come una cosa a s&eacute;, come un assoluto razionale. Si pu&ograve; dire questo: essendo lo Stato la cornice concreta di un mondo produttivo, ed essendo gli intellettuali l'elemento sociale che si identifica meglio col personale governativo, &egrave; proprio della funzione degli intellettuali porre lo Stato come un assoluto: cos&igrave; &egrave; concepita come assoluta la loro funzione storica, &egrave; razionalizzata la loro esistenza. Questo motivo &egrave; basilare dell'idealismo filosofico ed &egrave; legato alla formazione degli Stati moderni in Europa come &ldquo;reazione-superamento nazionale&rdquo; della Rivoluzione francese e del napoleonismo [rivoluzione passiva]&raquo; (<a href='http://dl.gramsciproject.org/quaderno/1/nota/150' target='_blank' class='link-to-note'>Q 1, 150</a>, 132-3). &laquo;Ci&ograve; che &egrave; &ldquo;politica&rdquo; per la classe produttiva diventa &ldquo;razionalit&agrave;&rdquo; per la classe intellettuale [...]. Su questa base di rapporti storici &egrave; da spiegare l'idealismo filosofico moderno&raquo; (<a href='http://dl.gramsciproject.org/quaderno/1/nota/151' target='_blank' class='link-to-note'>Q 1, 151</a>, 134). Il Testo C reca in aggiunta: &laquo;&egrave; proprio dell'intellettuale non ancorato fortemente a un forte gruppo economico, di presentare lo Stato come un assoluto: cos&igrave; &egrave; concepita come assoluta e preminente la stessa funzione degli intellettuali, &egrave; razionalizzata astrattamente la loro esistenza e la loro dignit&agrave; storica&raquo;. E prosegue collegando da un lato il tentativo napoleonico di &laquo;stabilire una egemonia permanente [...], motivo essenziale per comprendere il concetto di &ldquo;rivoluzione passiva&rdquo;, di &ldquo;restaurazione-rivoluzione&rdquo;&raquo;, dall'altro &laquo;l'importanza del confronto hegeliano tra i principii dei giacobini e la filosofia classica tedesca&raquo; (<a href='http://dl.gramsciproject.org/quaderno/10-II/nota/61' target='_blank' class='link-to-note'>Q 10 II, 61</a>, 1361). Altrove G. ribadisce in parentesi: &laquo;tutta la filosofia idealista si pu&ograve; facilmente connettere con questa posizione assunta dal complesso sociale degli intellettuali e si pu&ograve; definire l'espressione di questa utopia sociale per cui gli intellettuali si credono &ldquo;indipendenti&rdquo;, autonomi, rivestiti di caratteri loro proprii ecc.&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1511). Par di capire che &egrave; in questione lo sviluppo capitalisticamente arretrato di alcuni paesi in confronto ad altri: il materialismo francese (e l'empirismo inglese) diventano idealismo in Germania e in Italia? Materialismo e idealismo sono infatti accomunati come specificazione del titolo Appunti di filosofia (prima, seconda e terza serie, rispettivamente in <a href='http://dl.gramsciproject.org/quaderno/4/nota/7' target='_blank' class='link-to-note'>Q 4, 7</a> e 8). G. vede nel neoidealismo anche alcune incongruenze strettamente teoriche. Ad esempio, Croce non attribuisce alcuna rilevanza conoscitiva alle scienze naturali, che degrada a semplici espedienti tecnici o pratico-economici. Ma quando (non a torto) propone la &laquo;riduzione della filosofia a una metodologia della storia&raquo;, ne fa proprio una &ldquo;tecnica&rdquo;, sia pure intesa &laquo;in un significato superiore, meno estrinseco e materiale della ricerca che culmin&ograve; nella costruzione della scolastica logica formale&raquo; (<a href='http://dl.gramsciproject.org/quaderno/11/nota/45' target='_blank' class='link-to-note'>Q 11, 45</a>, 1463). La stessa dialettica non &egrave; anche una tecnica? Infatti, precisa G., &laquo;ogni ricerca scientifica si crea un metodo adeguato, una propria logica [...]. La metodologia pi&ugrave; generica e universale non &egrave; altro che la logica formale o matematica, cio&egrave; l'insieme di quei congegni astratti del pensiero che si sono venuti scoprendo, depurando, raffinando [...]. Questa metodologia astratta, cio&egrave; la logica formale, &egrave; spregiata dai filosofi idealisti ma erroneamente: il suo studio corrisponde allo studio della grammatica, cio&egrave; corrisponde non solo a un approfondimento delle esperienze passate di metodologia del pensiero (della tecnica del pensiero), a un assorbimento della scienza passata, ma &egrave; una condizione per lo sviluppo ulteriore della scienza stessa&raquo; (<a href='http://dl.gramsciproject.org/quaderno/6/nota/180' target='_blank' class='link-to-note'>Q 6, 180</a>, 826). Vi &egrave; per&ograve; un'incongruenza teorica ben pi&ugrave; grave: &laquo;lo storicismo idealistico crociano rimane ancora nella fase teologico-speculativa&raquo; (<a href='http://dl.gramsciproject.org/quaderno/10-I/nota/8' target='_blank' class='link-to-note'>Q 10 I, 8</a>, 1226). Lo stesso tentativo di incorporare il marxismo &egrave;, per un suo aspetto essenziale, anche un travisare e persino un sovvertire. Per il materialismo storico, &laquo;ogni aggregato sociale, infatti, &egrave; qualcosa di pi&ugrave; che la somma dei suoi componenti. [...] L'idealismo ipostatizza questo &ldquo;qualcosa&rdquo;, ne fa un ente a s&eacute;, lo spirito, come la religione ne aveva fatto la divinit&agrave;&raquo; (<a href='http://dl.gramsciproject.org/quaderno/4/nota/32' target='_blank' class='link-to-note'>Q 4, 32</a>, 451).</p></body></html>