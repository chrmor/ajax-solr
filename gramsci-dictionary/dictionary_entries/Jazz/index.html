<html><head><title>Gramsci Dictionary: Jazz</title></head><body><p> Al fenomeno jazzistico G. arriva per far &laquo;passare il tempo&raquo; alla cognata Tania (in una lettera che le scrive in data 27 febbraio 1928) raccontandole di una discussione carceraria con un tale &laquo;evangelista o metodista o presbiteriano&raquo; preoccupato (anzi &laquo;indignato&raquo;) per il pericolo &laquo;di un innesto dell'idolatria asiatica nel ceppo del cristianesimo europeo&raquo; (LC 161). La riflessione gramsciana utilizza qui la tecnica del &laquo;sarcasmo appassionato&raquo; per opporre a tale inconsistente pericolo quello pi&ugrave; tangibile e concreto derivante dal &laquo;vero fanatismo&raquo; nato in Europa per gli &laquo;jazz-bands&raquo;. Ci&ograve; che gli pare gravido di conseguenze ideologiche &egrave; l'impatto che un fenomeno musicale nascente, fondato &laquo;sulla ripetizione continuata dei gesti fisici&raquo; e &laquo;sul ritmo sincopato&raquo;, pu&ograve; avere su &laquo;milioni e milioni di persone, specialmente giovani&raquo; (ivi, 162). Il jazz-band, scriveva G. in una precedente lettera a Berti (dell'8 agosto 1927), rappresenterebbe quindi &laquo;la prima molecola di una nuova civilt&agrave; eurafricana&raquo; (LC 104). &egrave; verosimile che G. partecipi qui di un ritardo comune a moltissimi intellettuali a lui coevi verso una nuova forma d'arte, colta quasi esclusivamente nella sua ascendenza africana, ma va altrettanto sottolineata l'intelligenza con cui egli analizza il coinvolgimento di masse sempre pi&ugrave; giovani attraverso il &laquo;linguaggio pi&ugrave; universale oggi esistente&raquo; (LC 162, a Tania, 27 febbraio 1928). In questo caso, il rischio &egrave; evidentemente quello di una semplificazione dei riferimenti culturali che la musica &ldquo;assimila&rdquo; &laquo;a tutto il mondo psichico&raquo;: si tratta chiaramente di un'appendice della complessa teoria della personalit&agrave; che G. sviluppa in carcere, una considerazione che lo porta a osservare quanto anche un &laquo;evangelista o metodista o presbiteriano&raquo; possa inconsapevolmente divenire incapace di rinunciare &laquo;al caff&egrave; con contorno di jazz&raquo; (ivi, 161-2).</p></body></html>