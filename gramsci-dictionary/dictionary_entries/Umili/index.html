<html><head><title>Gramsci Dictionary: Umili</title></head><body><h1>Umili</h1><p> L'espressione &laquo;umili&raquo; nei Q collega le analisi di G. sugli intellettuali a quelle sul carattere non nazionale-popolare della letteratura italiana, a Manzoni, alle rappresentazioni dei gruppi subalterni; essa &egrave; simile alla nozione di &laquo;semplici&raquo;. La nozione comprende la gente comune, i contadini, gli artigiani, i servi, gli abitanti dei villaggi, le classi subalterne (<a href='http://gramscisource.org/quaderno/14/nota/39' target='_blank' class='link-to-note'>Q 14, 39</a>, 1696-7). In <a href='http://gramscisource.org/quaderno/9/nota/135' target='_blank' class='link-to-note'>Q 9, 135</a>, 1197 G. scrive: &laquo;Questa espressione &ldquo;gli umili&rdquo; &egrave; caratteristica per comprendere l'atteggiamento tradizionale degli intellettuali italiani verso il popolo e quindi il significato della letteratura per gli &ldquo;umili&rdquo;&raquo;. G. &egrave; particolarmente interessato al modo in cui Manzoni crea il ritratto degli umili nei Promessi sposi (<a href='http://gramscisource.org/quaderno/14/nota/45' target='_blank' class='link-to-note'>Q 14, 45</a>). Aveva scritto in Q 7: &laquo;L'atteggiamento del Manzoni verso i suoi popolani &egrave; l'atteggiamento della Chiesa Cattolica verso il popolo: di condiscendente benevolenza, non di medesimezza umana&raquo; (<a href='http://gramscisource.org/quaderno/7/nota/50' target='_blank' class='link-to-note'>Q 7, 50</a>, 896). G. fa notare che nel capolavoro manzoniano &laquo;non c'&egrave; popolano che non sia &ldquo;preso in giro&rdquo; e canzonato [...] essi sono rappresentati come gente meschina, angusta, senza vita interiore. Vita interiore hanno solo i signori&raquo; (<a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2245). Rappresentare il popolo come insieme di &laquo;umili&raquo; e i nobili come uomini illuminati &egrave; sintomatico del tradizionale carattere non nazionale-popolare degli intellettuali italiani, che tendono a rapportarsi al popolo in maniera sprezzante e paternalistica. &laquo;Nell'intellettuale italiano l'espressione di &ldquo;umili&rdquo; indica un rapporto di protezione paterna e padreternale, il sentimento &ldquo;sufficiente&rdquo; di una propria indiscussa superiorit&agrave;, il rapporto come tra due razze, una ritenuta superiore e l'altra inferiore, il rapporto come tra adulto e bambino nella vecchia pedagogia o peggio ancora un rapporto da &ldquo;societ&agrave; protettrice degli animali&rdquo;, o da esercito della salute anglosassone verso i cannibali della Papuasia&raquo; (<a href='http://gramscisource.org/quaderno/21/nota/3' target='_blank' class='link-to-note'>Q 21, 3</a>, 2112). &Egrave; in questo senso che G. &egrave; interessato alle modalit&agrave; con cui le rappresentazioni letterarie degli &laquo;umili&raquo; rafforzano la condizione della subalternit&agrave;.</p><h2>MARCUS GREEN</h2></body></html>