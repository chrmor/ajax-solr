<html><head><title>Gramsci Dictionary: Weber, Max</title></head><body><h1>Weber, Max</h1><p> L'interesse di G. si posa soprattutto su due temi trattati da Weber (oltre a &laquo;&ldquo;capo charismatico&rdquo;&raquo;: <a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>). Il primo &egrave; il richiamo al &laquo;calvinismo, con la sua concezione ferrea della predestinazione e della grazia, che determina una vasta espansione di spirito e di iniziativa&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1389). Questa &laquo;posizione del calvinismo&raquo; &egrave; una cartina di tornasole, &laquo;ancora pi&ugrave; espressiva e significativa&raquo;, per l'espansivit&agrave; del nuovo modello produttivo e di vita &ldquo;americano&rdquo;, in contrapposizione alla staticit&agrave; europea con il suo &laquo;cristianesimo gesuitizzato, divenuto un puro narcotico per le masse popolari&raquo; (<a href='http://gramscisource.org/quaderno/11/nota/12' target='_blank' class='link-to-note'>ibid.</a>). Nelle riflessioni gramsciane sul &laquo;nuovo tipo umano&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2146) che si sta forgiando in America risuonano le considerazioni weberiane dell'Etica protestante, letta in carcere tra l'agosto 1931 e l'ottobre 1932. Il secondo tema &egrave; quello del ruolo svolto dalla burocrazia nell'impedire &laquo;l'elaborazione di un personale politico borghese vasto e sperimentato&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1527). In Italia e in Germania &laquo;la gerarchia burocratica sostituiva la gerarchia intellettuale e politica&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 388): &laquo;&egrave; opinione di Max Weber [...] che una gran parte delle difficolt&agrave; attraversate dallo Stato tedesco nel dopoguerra sono dovute all'assenza di una tradizione politico-parlamentare e di vita di partito prima del 1914&raquo; (<a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>, 1809). In Germania, &laquo;dietro la burocrazia c'erano gli Junker&raquo;, una classe sociale, &laquo;sia pure mummificata e mutilata&raquo; (<a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1705), con una storia e un radicamento economico: essa &laquo;ha un quasi monopolio delle funzioni direttive-organizzative nella societ&agrave; politica, ma ha nello stesso tempo una base economica propria e non dipende esclusivamente dalla liberalit&agrave; del gruppo economico dominante&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1526-7). In Italia, invece, &laquo;una forza di tal genere non esisteva: la burocrazia italiana pu&ograve; essere paragonata alla burocrazia papale, o meglio ancora, alla burocrazia cinese dei mandarini&raquo; (<a href='http://gramscisource.org/quaderno/14/nota/47' target='_blank' class='link-to-note'>Q 14, 47</a>, 1705).</p><h2>MICHELE FILIPPINI</h2></body></html>