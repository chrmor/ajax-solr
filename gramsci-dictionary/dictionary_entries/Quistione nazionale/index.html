<html><head><title>Gramsci Dictionary: Quistione nazionale</title></head><body><h1>Quistione nazionale</h1><p> Nell'articolo Neutralit&agrave; attiva ed operante, un contributo al dibattito sull'intervento nella Grande guerra apparso sul &ldquo;Grido del Popolo&rdquo; del 31 ottobre 1914, un giovanissimo G. innesta nel marxismo tradizionale il concetto di nazione e la questione nazionale, come problemi intrinseci ai partiti e ai movimenti della classe operaia: &laquo;il Partito socialista &ndash; scrive il pensatore sardo &ndash; a cui noi diamo la nostra attivit&agrave; &egrave; anche italiano, cio&egrave; &egrave; quella sezione dell'Internazionale socialista che si &egrave; assunto il compito di conquistare all'Internazionale la nazione italiana. Questo suo compito immediato, sempre attuale gli conferisce dei caratteri speciali, nazionali, che lo costringono ad assumere nella vita italiana una sua funzione specifica, una sua responsabilit&agrave;&raquo;. Dunque, ben prima dell'internazionalismo, il compito preponderante e necessario del partito consiste nel dare vita a una lotta nazionale &laquo;diuturna&raquo; contro lo Stato borghese, finalizzata alla creazione di quegli organi capaci di superarlo e assorbirlo. &laquo;E nello svolgimento di questa funzione&raquo; il partito deve agire in piena autonomia, &laquo;non dipendendo dall'Internazionale se non per il fine supremo da raggiungere e per il carattere che questa lotta deve sempre presentare di lotta di classe&raquo; (CT 10-1). &Egrave; un concetto ribadito da G. in numerosi scritti, tra cui quello intitolato L'unit&agrave; nazionale &ndash; nell'&ldquo;Ordine Nuovo&rdquo; del 4 ottobre 1919 &ndash; dove appunto &laquo;la classe &ldquo;nazionale&rdquo;&raquo; viene individuata nel proletariato, cio&egrave; nella &laquo;moltitudine degli operai e contadini, dei lavoratori italiani, che non possono permettere il disgregamento della nazione, perch&eacute; la unit&agrave; dello Stato &egrave; la forma dell'organismo di produzione e di scambio costruito dal lavoro italiano, &egrave; il patrimonio di ricchezza sociale che i proletari vogliono portare nell'Internazionale comunista&raquo; (ON 233). E in QM, del 1926, G. finisce col respingere tanto il positivismo dei socialisti quanto il meridionalismo di Salvemini: entrambi appaiono ai suoi occhi accomunati dalla tendenza a una naturalizzazione delle differenze sociali e di classe, finendo per dividere l'Italia &laquo;in nordici e sudici&raquo; (CPC 149) e rendere impossibile l'unit&agrave; del blocco sociale popolare e l'unit&agrave; della nazione, vale a dire la saldatura tra operai e contadini, Nord e Sud. Parimenti G. rifiuta il falso internazionalismo dell'Intesa, vera e propria forma di imperialismo dipinto da interventismo democratico, e si mostra consapevole della centralit&agrave; della questione nazionale, sia in relazione alle colonie (di cui appoggia le aspirazioni all'indipendenza) sia in rapporto all'Europa (Vilt&agrave; e leggerezza, 8 ottobre 1920, in ON 699-702). Vi &egrave; un'indubbia consonanza tra questo aspetto del pensiero di G. e le proposte formulate da Lenin, tra l'altro, in Sul diritto di autodecisione delle nazioni, dove, partendo dalla concreta situazione della Russia zarista, egli ravvisava nelle lotte di liberazione e di indipendenza delle piccole nazioni una formidabile arma contro l'imperialismo. Non a caso, in <a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866 il comunista sardo, ragionando sulle categorie di &ldquo;guerra di posizione&rdquo; e di &ldquo;egemonia&rdquo;, scrive: &laquo;mi pare che Ilici aveva compreso che occorreva un mutamento della guerra manovrata applicata vittoriosamente in Oriente nel 17, alla guerra di posizione che era la sola possibile in Occidente [...]. Questo mi pare significare la formula del &ldquo;fronte unico&rdquo; [...]. Solo che Ilici non ebbe il tempo di approfondire la sua formula, pur tenendo conto che egli poteva approfondirla solo teoricamente, mentre il compito fondamentale era nazionale, cio&egrave; domandava una ricognizione del terreno e una fissazione degli elementi di societ&agrave; civile&raquo;. G. si mostra inoltre particolarmente attento alle proposte glottopolitiche di Lenin: ne sono esempio l'articolo Vecchiume imbellettato, apparso sull'&ldquo;Unit&agrave;&rdquo; del 22 settembre 1926, dove richiama il &laquo;progetto di modificazione del programma&raquo;, presentato da Lenin alla &laquo;Conferenza panrussa del partito bolscevico tenuta verso la fine dell'aprile 1917&raquo;, citando, tra le proposte di quest'ultimo, &laquo;la soppressione della lingua di Stato&raquo; (CPC 333), o la pubblicazione sull'&ldquo;Ordine Nuovo&rdquo; del 29 maggio 1920 degli interventi di Lenin all'VIII congresso del Partito comunista russo (marzo 1919), incentrati sul tema della questione nazionale, con particolare attenzione per i passaggi relativi alla &ldquo;politica delle nazionalit&agrave;&rdquo;, tra cui quello in cui veniva condannato l'uso esclusivo del russo nell'insegnamento scolastico. Nella nota di <a href='http://gramscisource.org/quaderno/2/nota/48' target='_blank' class='link-to-note'>Q 2, 48</a>, 201 G. richiama la posizione di Lenin circa la possibilit&agrave; &laquo;che le quistioni nazionali abbiano una soluzione pacifica anche in regime borghese: esempio classico la separazione pacifica della Norvegia dalla Svezia&raquo;. Quest'ultimo esempio compare in due scritti del comunista russo contenenti osservazioni sulle lingue: si tratta di Sul diritto di autodecisione delle nazioni, dove una sezione si intitola proprio La separazione della Norvegia dalla Svezia, e Sulla questione della politica nazionale. Se nel primo testo le proposte linguistiche di Lenin non costituiscono un tema centrale, nel secondo sono esplicitamente espresse: &laquo;Lo Stato democratico deve riconoscere incondizionatamente la completa libert&agrave; delle diverse lingue e abolire qualsiasi privilegio per una di queste lingue. [...] Gli operai di tutte le nazioni hanno una sola linea politica per la scuola: libert&agrave; per la lingua materna, scuola democratica e laica&raquo; (Lenin 1966, 205-12). Del resto, proprio affrontando il problema della &ldquo;quistione nazionale&rdquo; da una prospettiva linguistica G. nota che &laquo;in Italia il termine &ldquo;nazionale&rdquo; ha un significato molto ristretto ideologicamente e in ogni caso non coincide con &ldquo;popolare&rdquo;, perch&eacute; in Italia gli intellettuali sono lontani dal popolo, cio&egrave; dalla &ldquo;nazione&rdquo; e sono invece legati a una tradizione di casta, che non &egrave; mai stata rotta da un forte movimento politico popolare o nazionale dal basso&raquo; (<a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, 2116). E appunto il fatto che tale questione sia stata elaborata invece in una chiave squisitamente retorica segna la debolezza del movimento risorgimentale: &laquo;il termine corrente &ldquo;nazionale&rdquo; &egrave; in Italia legato a questa tradizione intellettuale e libresca, quindi la facilit&agrave; sciocca e in fondo pericolosa di chiamare &ldquo;antinazionale&rdquo; chiunque non abbia questa concezione archeologica e tarmata degli interessi del paese&raquo; (<a href='http://gramscisource.org/quaderno/21/nota/5' target='_blank' class='link-to-note'>ibid.</a>). In questo senso Gioberti e Mazzini rappresentano due modi antitetici di porre la questione nazionale da parte degli intellettuali: &laquo;Gioberti offriva agli intellettuali una filosofia che appariva come originale e nel tempo stesso nazionale, tale da porre l'Italia almeno allo stesso livello delle nazioni pi&ugrave; progredite e dare una nuova dignit&agrave; al pensiero italiano. Mazzini invece offriva solo delle affermazioni nebulose e degli accenni filosofici che a molti intellettuali, specialmente napoletani, dovevano apparire come vuote chiacchiere&raquo; (<a href='http://gramscisource.org/quaderno/19/nota/27' target='_blank' class='link-to-note'>Q 19, 27</a>, 2046-7). Da ci&ograve; deriverebbe, secondo G., la particolare natura del Partito d'Azione, vale a dire quella di essere &laquo;un organismo di agitazione e propaganda al servizio dei moderati&raquo;, del tutto privo di un &laquo;programma concreto di governo&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2014). &laquo;Il Partito d'Azione &ndash; scrive il dirigente sardo &ndash; era imbevuto della tradizione retorica della letteratura italiana: confondeva l'unit&agrave; culturale esistente nella penisola &ndash; limitata per&ograve; a uno strato molto sottile della popolazione e inquinata dal cosmopolitismo vaticano &ndash; con l'unit&agrave; politica e territoriale delle grandi masse popolari che erano estranee a quella tradizione culturale e se ne infischiavano dato che ne conoscessero l'esistenza stessa&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). &Egrave; questa una delle cause che impedirono alla borghesia italiana risorgimentale di estendere la sua egemonia su vasti strati della popolazione. Cos&igrave; le guerre d'indipendenza del 1864, del 1866 e del 1870 risolsero &laquo;la quistione nazionale e la quistione di classe in un tipo intermedio&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54). Mentre la borghesia otteneva il governo economico-industriale, le vecchie e parassitarie classi feudali conservarono tutto il loro potere, con ampi privilegi di casta nell'esercito, nell'amministrazione statale e nella grande propriet&agrave; terriera.</p><h2>VITO SANTORO</h2></body></html>