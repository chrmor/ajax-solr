<html><head><title>Gramsci Dictionary: Crispi, Francesco</title></head><body><h1>Crispi, Francesco</h1><p> Nell'ambito della riflessione gramsciana, la figura di Crispi &egrave; collocata nel processo di perfezionamento del controllo egemonico del Nord sul Mezzogiorno d'Italia: &laquo;La relazione di citt&agrave; e campagna tra Nord e Sud &ndash; scrive G. &ndash; pu&ograve; essere studiata nelle diverse forme di cultura. Benedetto Croce e Giustino Fortunato sono a capo, nell'inizio di questo secolo, di un movimento culturale che si contrappone al movimento culturale del Nord (futurismo) [...] Crispi &egrave; l'uomo dell'industria settentrionale; Pirandello nelle linee generali &egrave; pi&ugrave; vicino al futurismo; Gentile ed il suo idealismo attuale sono anch'essi pi&ugrave; vicini al movimento futurista, inteso in senso largo, come opposizione al classicismo tradizionale, come forma di un &ldquo;romanticismo&rdquo; contemporaneo&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35). Questa breve galleria di personaggi eterogenei sintetizza in un &ldquo;futurismo&rdquo;, non immediatamente letterario, il segno di una chiusura specificamente politica con la tradizione. Crispi &egrave; a favore di un cambiamento a fini di egemonia, in quanto colloca nel sistema produttivo legato alla fabbrica la forza che guida nel nuovo secolo tutto il paese. Egli pone dunque un'originale fusione fra moderatismo (partito moderato) e giacobinismo: moderato perch&eacute; punta al consolidamento dell'egemonia del Nord contro le forze centrifughe del Mezzogiorno, giacobino perch&eacute; campione di un pensiero determinato a divenire forza politica decisiva. Afferma G.: &laquo;Nel linguaggio politico i due aspetti del giacobinismo furono scissi e si chiam&ograve; giacobino l'uomo politico energico e risoluto perch&eacute; fanaticamente persuaso delle virt&ugrave; taumaturgiche delle sue idee. Crispi &egrave; &ldquo;giacobino&rdquo; solo in questo senso. Per il suo programma egli &egrave; un moderato puro e semplice. La sua &ldquo;ossessione&rdquo; giacobina &egrave; l'unit&agrave; politico-territoriale del paese. Questo principio &egrave; sempre la sua bussola d'orientamento&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 44-5). Si tratta di un esempio di &ldquo;duro&rdquo; trasformismo politico, argomento ripreso pi&ugrave; volte nei Q.</p><h2>SILVIO SUPPA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fortunato, Giustino'>Fortunato, Giustino</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Futurismo'>Futurismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gentile, Giovanni'>Gentile, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzogiorno'>Mezzogiorno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderati'>Moderati</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nord-Sud'>Nord-Sud</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pirandello, Luigi'>Pirandello, Luigi</a></body></html>