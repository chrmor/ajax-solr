<html><head><title>Gramsci Dictionary: Aristotele</title></head><body><h1>Aristotele</h1><p> La questione filosofica alla quale G. associa Aristotele &egrave; quella dell'&laquo;&ldquo;oggettivit&agrave; esterna del reale&rdquo;&raquo; (<a href='http://gramscisource.org/quaderno/10b/nota/46' target='_blank' class='link-to-note'>Q 10 II, 46</a>, 1333), la quale, a sua volta, &egrave; strettamente legata alla tematica kantiana della cosa in s&eacute; o noumeno. Secondo G. il concetto di cosa in s&eacute; deriva dall'idea dell'oggettivit&agrave; esterna del reale, propria del realismo greco-cristiano che ha i suoi massimi esponenti in Aristotele e Tommaso; questo nesso porta G. a concludere &laquo;che tutta una tendenza del materialismo volgare e del positivismo ha dato luogo alla scuola neo-kantiana o neo-critica&raquo; (<a href='http://gramscisource.org/quaderno/10b/nota/46' target='_blank' class='link-to-note'>ibid.</a>). Nel Q 11 G. riprende il tema sottolineando l'accordo esistente fra cattolicesimo e aristotelismo sulla questione dell'&laquo;oggettivit&agrave; del reale&raquo; (<a href='http://gramscisource.org/quaderno/11/nota/20' target='_blank' class='link-to-note'>Q 11, 20</a>, 1419). Questo accordo va esteso anche al principio di autorit&agrave; che legava strettamente fra loro la Bibbia e Aristotele, consentendo agli &laquo;scienziati&raquo; dell'epoca di pervenire a conclusioni la cui arbitrariet&agrave; e bizzarria contrastavano in modo evidente &laquo;con le osservazioni sperimentali del buon senso&raquo; (<a href='http://gramscisource.org/quaderno/11/nota/21' target='_blank' class='link-to-note'>Q 11, 21</a>, 1421). Soltanto l'adozione di un'abbondante dose di buon senso nel corso dei secoli XVII e XVIII permise di mettere in discussione tale principio (<a href='http://gramscisource.org/quaderno/10b/nota/48' target='_blank' class='link-to-note'>Q 10 II, 48</a>, 1334). Due altre occorrenze di Aristotele nei Q vanno prese in considerazione per il loro rilievo critico e al tempo stesso ironico. Nel primo caso G. ricorda che Croce si sente legato fortemente ad Aristotele e Platone, &laquo;ma egli non nasconde, anzi, di essere legato ai senatori Agnelli e Benni e in ci&ograve; appunto &egrave; da ricercare il carattere pi&ugrave; rilevato della filosofia del Croce&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1515). Nel secondo G. ironizza sulle teorie di Loria relative all'emancipazione dei salariati di fabbrica attraverso l'uso degli aeroplani (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2322), ricordando che Aristotele suggeriva le acropoli per i governi oligarchici e tirannici e le pianure per i governi democratici (<a href='http://gramscisource.org/quaderno/28/nota/14' target='_blank' class='link-to-note'>Q 28, 14</a>, 2332-3).</p><h2>LELIO LA PORTA</h2></body></html>