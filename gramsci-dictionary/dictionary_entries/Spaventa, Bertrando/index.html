<html><head><title>Gramsci Dictionary: Spaventa, Bertrando</title></head><body><h1>Spaventa, Bertrando</h1><p> Di Bertrando Spaventa, massimo esponente di quell'idealismo d'orientamento hegeliano che a Napoli e nel Mezzogiorno divenne il pensiero dominante nell'Italia postunitaria, fuoriuscito a Torino dal regno borbonico dopo la rivoluzione del 1848 e poi protagonista del rinnovamento della vita culturale e filosofica napoletana, G. d&agrave; nei Q un giudizio ambivalente. Da un lato valorizza nella sua opera la possibile identificazione di filosofia e politica, la tesi cio&egrave; che dalla filosofia possa nascere una pratica di profondo rinnovamento civile e politico, visto che &laquo;la filosofia deve diventare &ldquo;politica&rdquo;, &ldquo;pratica&rdquo;, per continuare ad essere filosofia&raquo; (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1066). Inoltre Spaventa affermava la necessit&agrave; di un'educazione radicalmente laica e liberale e in tal modo &laquo;si metteva&raquo; per G. &laquo;dal punto di vista della borghesia liberale contro i &ldquo;sofismi&rdquo; storicistici delle classi retrive&raquo; ed &laquo;esprimeva, in forma sarcastica, una concezione ben pi&ugrave; progressiva e dialettica che non il Labriola e il Gentile&raquo; (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1368). A tal proposito G. ricorda la &laquo;polemica tra B. Spaventa e il padre Taparelli della &ldquo;Civilt&agrave; Cattolica&rdquo; sui rapporti tra Stato e Chiesa&raquo;, che &egrave; &laquo;da confrontare con la raccolta degli scritti dello Spaventa fatta da G. Gentile: La politica dei Gesuiti nel secolo XVI e nel XIX&raquo; (<a href='http://gramscisource.org/quaderno/15/nota/32' target='_blank' class='link-to-note'>Q 15, 32</a>, 1786). Ma da un altro lato G. vede tutti i limiti speculativi e astratti del tentativo di Spaventa di costruire la coscienza nazionale dell'Italia post-unitaria per mezzo della filosofia, se per filosofia s'intende prevalentemente, come torna ad accadere allo stesso Spaventa, pi&ugrave; una capacit&agrave; solo teorica di pensare valori e dimensioni universali, consumata nella cerchia limitata dei filosofi e degli intellettuali, che non una capacit&agrave; di mettere in pratica l'universale, attraverso quell'atto peculiare di intensificazione e allargamento della storia che per G. consiste nell'allargamento dell'azione storica all'intervento attivo delle grandi masse popolari. In questo senso anche Spaventa partecipa organicamente del &laquo;panico sociale dei neoguelfi-moderati&raquo; di fronte alla &laquo;prima minaccia seria di una rivoluzione italiana profondamente popolare, cio&egrave; radicalmente nazionale&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1220). Per cui non pu&ograve;, anch'egli, non consentire a una visione mutilata della dialettica, nella quale si presuppone in anticipo, al fine di evitare ogni estremizzazione e ogni radicalizzazione giacobina, che &laquo;la tesi debba essere &ldquo;conservata&rdquo; dall'antitesi per non distruggere il processo stesso&raquo; (<a href='http://gramscisource.org/quaderno/10a/nota/6' target='_blank' class='link-to-note'>ivi</a>, 1221). Ma appunto per G. questo &egrave; il modo intellettualistico e astratto, non pratico e calato &laquo;interamente nell'atto storico reale&raquo;, di concepire la dialettica: &laquo;un tal modo di concepire la dialettica &egrave; proprio degli intellettuali, i quali concepiscono se stessi come gli arbitri e i mediatori delle lotte politiche reali, quelli che impersonano la &ldquo;catarsi&rdquo; dal momento economico al momento etico-politico, cio&egrave; la sintesi del processo dialettico stesso, sintesi che essi &ldquo;manipolano&rdquo; speculativamente nel loro cervello dosandone gli elementi &ldquo;arbitrariamente&rdquo; (cio&egrave; passionalmente)&raquo; (<a href='http://gramscisource.org/quaderno/10a/nota/6' target='_blank' class='link-to-note'>ivi</a>, 1222). Da questo punto di vista il modo di leggere la dialettica da parte di Spaventa fa arretrare la dialettica di Hegel e la sua tesi fondamentale dell'identificazione tra storia e filosofia, cio&egrave; tra dimensione pratica e dimensione teorica dell'universale, che giunger&agrave;, col marxismo, a fare del proletariato tedesco il solo e vero erede della filosofia classica tedesca. Croce e Gentile, col riferirsi rispettivamente a Vico e a Spaventa quali termini di mediazione tra la filosofia hegeliana e la loro riforma della dialettica, &laquo;hanno reso pi&ugrave; &ldquo;astratto&rdquo; lo Hegel&raquo; e, di contro al vero superamento che ne ha compiuto Marx, lo hanno fatto regredire a una fase precedente dello svolgimento storico. &laquo;Vico-B. Spaventa come anello di congiunzione rispettivamente per il Croce e il Gentile con l'hegelismo: ma non &egrave; questo un far arretrare la filosofia di Hegel a una fase precedente?&raquo; (<a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504).</p><h2>ROBERTO FINELLI</h2></body></html>