<html><head><title>Gramsci Dictionary: Economico-corporativo</title></head><body><p> Sebbene la prima occorrenza sia in <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, il concetto appare implicito sin dal Q 1, in una serie di usi dell'aggettivo &laquo;&ldquo;corporativo&rdquo;&raquo;, posto tra virgolette a indicarne la peculiarit&agrave; rispetto sia all'accezione corrente, sia a quella connessa al dibattito sul corporativismo fascista, cui pure nei Q &egrave; dedicato ampio spazio. Cos&igrave;, gi&agrave; in <a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 50 si legge che &laquo;lo sviluppo degli avvenimenti francesi&raquo; nel corso della rivoluzione &laquo;mostra lo sviluppo politico&raquo; della borghesia, &laquo;che inizialmente pone le questioni che solo interessano i suoi componenti fisici attuali, i suoi interessi &ldquo;corporativi&rdquo; immediati (corporativi in un senso speciale, di immediati ed egoistici di un determinato gruppo ristretto sociale) [corsivo mio, a evidenziare una definizione che finisce per coincidere con ci&ograve; che in seguito G. dir&agrave; &laquo;economico-corporativo&raquo;, ndr] [...]. Questa parte avanzata perde a mano a mano i suoi caratteri &ldquo;corporativi&rdquo; e diventa classe egemone per l'azione di due fattori: la resistenza delle vecchie classi e l'attivit&agrave; politica dei giacobini&raquo;. Il passo mostra gi&agrave; la fondamentale contrapposizione tra quella che successivamente verr&agrave; definita &laquo;fase economico-corporativa&raquo; e la fase egemonica nello sviluppo storico di una classe nonch&eacute;, con significativo spostamento d'accento rispetto agli scritti precarcerari, la valutazione positiva del movimento giacobino come di quella forza capace di imprimere alla borghesia la spinta necessaria a determinare il passaggio dalla prima alla seconda. Analogamente, in <a href='http://dl.gramsciproject.org/quaderno/1/nota/47' target='_blank' class='link-to-note'>Q 1, 47</a>, 56-7 si legge che la concezione hegeliana &laquo;dell'associazione non pu&ograve; essere che ancora vaga e primitiva, tra il politico e l'economico, secondo l'esperienza storica del tempo, che era molto ristretta e dava un solo esempio compiuto di organizzazione, quello &ldquo;corporativo&rdquo; (politica innestata nell'economia)&raquo; (corsivo mio, a evidenziare un'altra possibile definizione del concetto). Il passaggio dalla formulazione implicita a quella esplicita del lemma avviene nel cruciale <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, nota intitolata Rapporti tra struttura e superstrutture, laddove G. esamina i diversi &laquo;momenti o gradi&raquo; in cui si articola il &laquo;&ldquo;rapporto delle forze&rdquo;&raquo;, finendo per identificarne &laquo;tre fondamentali: 1&deg;) c'&egrave; un rapporto delle forze sociali strettamente legato alla struttura; [...] 2&deg;) un momento successivo &egrave; il &ldquo;rapporto delle forze&rdquo; politiche, cio&egrave; la valutazione del grado di omogeneit&agrave; e di autocoscienza raggiunto dai vari raggruppamenti sociali [...] 3&deg;) il terzo momento &egrave; quello del &ldquo;rapporto delle forze militari&rdquo; che &egrave; quello immediatamente decisivo volta per volta&raquo;. Il secondo grado &laquo;a sua volta pu&ograve; essere scisso in diversi momenti, che corrispondono ai diversi gradi della coscienza politica, cos&igrave; come si sono finora manifestati nella storia. Il primo momento, il pi&ugrave; elementare, &egrave; quello economico primitivo [nel Testo C di <a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1583: &laquo;economico-corporativo&raquo;, ndr]: un commerciante sente di essere solidale con un altro commerciante, un fabbricante con un altro fabbricante ecc., ma il commerciante non si sente ancora solidale col fabbricante; si sente cio&egrave; l'unit&agrave; omogenea del gruppo professionale, ma non ancora del raggruppamento sociale. Un secondo momento &egrave; quello in cui si raggiunge la coscienza della solidariet&agrave; d'interessi tra tutti i membri del raggruppamento sociale, ma ancora nel campo puramente economico [...]. Un terzo momento &egrave; quello in cui si raggiunge la coscienza che i proprii interessi &ldquo;corporativi&rdquo;, nel loro sviluppo attuale e avvenire, superano la cerchia &ldquo;corporativa&rdquo;, di raggruppamento economico cio&egrave;, e possono e debbono divenire gli interessi di altri raggruppamenti subordinati; questa &egrave; la fase pi&ugrave; schiettamente &ldquo;politica&rdquo; che segna il netto passaggio dalla pura struttura alle superstrutture complesse, &egrave; la fase in cui le ideologie germinate precedentemente vengono a contatto ed entrano in contrasto fino a che una sola di esse, o almeno una sola combinazione di esse, tende a prevalere, a imporsi, a diffondersi su tutta l'area, determinando oltre che l'unit&agrave; economica e politica anche l'unit&agrave; intellettuale e morale, su un piano non corporativo, ma universale, di egemonia [...] in cui gli interessi del gruppo fondamentale prevalgono ma fino a un certo punto, non cio&egrave; almeno fino all'egoismo economico-corporativo&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 457-8). G. pertanto critica il sindacalismo rivoluzionario &laquo;in quanto esso si riferisce a un raggruppamento subalterno, al quale con questa teorica si impedisce di diventare mai dominante, di uscire dalla fase economico-corporativa per elevarsi alla fase di egemonia&raquo;, che invece &laquo;presuppone che si tenga conto degli interessi e delle tendenze dei raggruppamenti su cui l'egemonia verr&agrave; esercitata, che si formi un certo equilibrio, che cio&egrave; il raggruppamento egemone faccia dei sacrifizi di ordine economico-corporativo&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 460-1). E ancora, in <a href='http://dl.gramsciproject.org/quaderno/4/nota/46' target='_blank' class='link-to-note'>Q 4, 46</a>, 473: &laquo;alla fase corporativa [nel Testo C di <a href='http://dl.gramsciproject.org/quaderno/11/nota/65' target='_blank' class='link-to-note'>Q 11, 65</a>, 1493: &laquo;economico-corporativa&raquo;, ndr], alla fase di egemonia nella societ&agrave; civile (o di lotta per l'egemonia), alla fase statale corrispondono attivit&agrave; intellettuali determinate, che non si possono arbitrariamente improvvisare&raquo;. Nei quaderni successivi il lemma cos&igrave; delineato viene ampiamente utilizzato in sede sia di ricostruzione storica, sia di analisi politica, conoscendo anche varianti terminologiche come &laquo;fase corporativa-economica&raquo; (<a href='http://dl.gramsciproject.org/quaderno/6/nota/51' target='_blank' class='link-to-note'>Q 6, 51</a>, 723-4) o &laquo;fasi &ldquo;corporativo-economiche&rdquo;&raquo; (<a href='http://dl.gramsciproject.org/quaderno/6/nota/88' target='_blank' class='link-to-note'>Q 6, 88</a>, 763); in altre occorrenze i due termini dell'espressione vengono disgiunti, come in <a href='http://dl.gramsciproject.org/quaderno/14/nota/53' target='_blank' class='link-to-note'>Q 14, 53</a>, 1712 a proposito del &laquo;corporativismo o gretto economismo&raquo; dei partiti, senza che questo comporti un significativo scostamento semantico. Per quanto riguarda il primo ambito di applicazione, lo ritroviamo a partire da <a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 641 nell'analisi della storia d'Italia dopo il Mille, in cui &laquo;i Comuni non seppero uscire dalla fase corporativa, l'anarchia feudale ebbe il sopravvento in forme appropriate alla nuova situazione e ci fu poi la dominazione straniera&raquo;. Nel successivo <a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a>, 658 G. osserva che &laquo;si potrebbe trovare nel Machiavelli la conferma di ci&ograve; che ho altrove notato, che la borghesia italiana medioevale non seppe uscire dalla fase corporativa per entrare in quella politica perch&eacute; non seppe completamente liberarsi dalla concezione medioevale-cosmopolitica rappresentata dal Papa, dal clero e anche dagli intellettuali laici (umanisti), cio&egrave; non seppe creare uno Stato autonomo&raquo;. In questa accezione l'espressione in questione compare come titolo di rubrica a partire da <a href='http://dl.gramsciproject.org/quaderno/6/nota/13' target='_blank' class='link-to-note'>Q 6, 13</a> (I comuni medioevali come fase economica-corporativa dello sviluppo moderno), in diverse note del Q 6 e in alcune della sezione miscellanea del Q 8, ma in particolare nell'elenco di &laquo;saggi principali&raquo; che la precede (ivi, 935). Il prosieguo dell'analisi mostra a G. che si tratta di un fenomeno di lunga durata della storia italiana, tanto che &laquo;nel Risorgimento si ebbe l'ultimo riflesso della &ldquo;tendenza storica&rdquo; della borghesia italiana a mantenersi nei limiti del &ldquo;corporativismo&rdquo;: il non aver risolto la quistione agraria &egrave; la prova di questo fatto. Rappresentanti di questa tendenza sono i moderati, sia neoguelfi (in essi &ndash; Gioberti &ndash; appare il carattere universalistico-papale degli intellettuali italiani che &egrave; posto come premessa del fatto nazionale) sia i cavouriani (o economisti-pratici, ma al modo dell'uomo del Guicciardini, cio&egrave; rivolti solo al loro &ldquo;particulare&rdquo;: da ci&ograve; il carattere della monarchia italiana). Ma le tracce dell'universalismo medioevale sono anche nel Mazzini, e determinano il suo fallimento politico&raquo; (<a href='http://dl.gramsciproject.org/quaderno/5/nota/150' target='_blank' class='link-to-note'>Q 5, 150</a>, 677-8). Anzi &laquo;si potrebbe gi&agrave; dire, cos&igrave; all'ingrosso, che gi&agrave; oggi si verifica nel mondo moderno un fenomeno simile a quello del distacco tra &ldquo;spirituale&rdquo; e &ldquo;temporale&rdquo; nel Medio Evo: fenomeno molto pi&ugrave; complesso di quello d'allora, di quanto &egrave; diventata pi&ugrave; complessa la vita moderna. I raggruppamenti sociali regressivi e conservativi si riducono sempre pi&ugrave; alla loro fase iniziale economica-corporativa, mentre i raggruppamenti progressivi e innovatori si trovano ancora nella fase iniziale appunto economica-corporativa; gli intellettuali tradizionali, staccandosi dal raggruppamento sociale al quale avevano dato finora la forma pi&ugrave; alta e comprensiva e quindi la coscienza pi&ugrave; vasta e perfetta dello Stato moderno, in realt&agrave; compiono un atto di incalcolabile portata storica: segnano e sanzionano la crisi statale nella sua forma decisiva&raquo;. In tale prospettiva &laquo;&egrave; da vedere in quanto l'&ldquo;attualismo&rdquo; di Gentile corrisponde alla fase statale positiva, a cui invece fa opposizione il Croce&raquo;, che &laquo;vuole mantenere una distinzione tra societ&agrave; civile e societ&agrave; politica, tra egemonia e dittatura; i grandi intellettuali esercitano l'egemonia, che presuppone una certa collaborazione, cio&egrave; un consenso attivo e volontario (libero), cio&egrave; un regime liberale-democratico. Il Gentile pone la fase corporativo[-economica] come fase etica nell'atto storico: egemonia e dittatura sono indistinguibili, [...] esiste solo lo Stato e naturalmente lo Stato-governo, ecc.&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 690-2). In definitiva la sua filosofia &egrave; &laquo;strettamente legata al momento economico-corporativo&raquo;, anzi &laquo;alla fase dell'espressione tecnica diretta di questo momento&raquo; (<a href='http://dl.gramsciproject.org/quaderno/7/nota/17' target='_blank' class='link-to-note'>Q 7, 17</a>, 867). La conclusione &egrave; che &laquo;tutta la storia dal 1815 in poi &egrave; lo sforzo delle classi tradizionali per non lasciar formare una volont&agrave; nazionale, ma per mantenere il potere &ldquo;economico-corporativo&rdquo; in un sistema internazionale di equilibrio rimorchiato ecc.&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 953). La questione &egrave; a sua volta legata a &laquo;quel carattere del popolo italiano che si pu&ograve; chiamare &ldquo;apoliticismo&rdquo;. Questo carattere, naturalmente, &egrave; delle masse popolari, cio&egrave; delle classi subalterne. Negli strati superiori e dominanti vi corrisponde un modo di pensare che si pu&ograve; dire &ldquo;corporativo&rdquo;, economico, di categoria&raquo; (<a href='http://dl.gramsciproject.org/quaderno/14/nota/10' target='_blank' class='link-to-note'>Q 14, 10</a>, 1663-4). L'uso del lemma non &egrave; tuttavia limitato alla storia politica italiana, ma assume carattere pi&ugrave; generale a partire da <a href='http://dl.gramsciproject.org/quaderno/6/nota/75' target='_blank' class='link-to-note'>Q 6, 75</a>, 743, Passato e presente, in cui si legge che, se &laquo;le classi dominanti di una nazione non sono riuscite a superare la fase economica-corporativa che le porta a sfruttare le masse popolari fino all'estremo consentito dalle condizioni di forza, cio&egrave; a ridurle solo alla vegetativit&agrave; biologica, &egrave; evidente che non si pu&ograve; parlare di potenza dello Stato, ma solo di mascheratura di potenza&raquo;. In particolare il discorso si applica alle altre due fondamentali realt&agrave; su cui si concentra l'analisi critica dei Q, vale a dire gli Stati Uniti e l'URSS staliniana. Per quanto riguarda i primi, G. muove dalla considerazione che &laquo;l'America non ha ancora superato la fase economica-corporativa, attraversata dagli Europei nel Medio Evo, cio&egrave; non ha ancora creato una concezione del mondo e un gruppo di grandi intellettuali che dirigano il popolo nell'ambito della societ&agrave; civile: in questo senso &egrave; vero che l'America &egrave; sotto l'influsso Europeo, della storia europea&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 692; v. anche <a href='http://dl.gramsciproject.org/quaderno/15/nota/30' target='_blank' class='link-to-note'>Q 15, 30</a>). In <a href='http://dl.gramsciproject.org/quaderno/8/nota/89' target='_blank' class='link-to-note'>Q 8, 89</a>, 993 ipotizza &laquo;che la fase economico-corporativa della storia americana &egrave; in crisi e si sta per entrare in una nuova fase: ci&ograve; apparir&agrave; chiaramente solo se si verifica una crisi dei partiti storici (repubblicano e democratico) e la creazione di qualche potente nuovo partito che organizzi permanentemente la massa dell'Uomo Comune. I germi di tale sviluppo esistevano gi&agrave; (partito progressista), ma la struttura economico-corporativa ha finora sempre reagito efficacemente contro di essi&raquo;. In <a href='http://dl.gramsciproject.org/quaderno/14/nota/11' target='_blank' class='link-to-note'>Q 14, 11</a>, 1665 sostiene invece che il &laquo;regime presidenziale americano (Stati Uniti d'America), con la sua unit&agrave; tra capo del governo e capo dello Stato [...] &egrave; simile al regime delle repubbliche comunali medioevali italiane (fase economico-corporativa dello Stato)&raquo;. Per quanto riguarda l'URSS, G. osserva in <a href='http://dl.gramsciproject.org/quaderno/8/nota/169' target='_blank' class='link-to-note'>Q 8, 169</a>, 1042: &laquo;nei nuovi sviluppi del materialismo storico, l'approfondimento del concetto di unit&agrave; della teoria e della pratica non &egrave; ancora che ad una fase iniziale: ancora ci sono dei residui di meccanicismo&raquo;, il che significa che si trova ancora nella &laquo;fase economico-corporativa, in cui si trasforma il quadro generale della &ldquo;struttura&rdquo;&raquo; e, come aggiunge nel Testo C di <a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1387, &laquo;la qualit&agrave;-superstruttura adeguata &egrave; in via di sorgere, ma non &egrave; ancora organicamente formata&raquo;. Cos&igrave; si legge infatti in <a href='http://dl.gramsciproject.org/quaderno/8/nota/185' target='_blank' class='link-to-note'>Q 8, 185</a>, 1053: &laquo;Fase economica-corporativa dello Stato. Se &egrave; vero che nessun tipo di Stato non pu&ograve; non attraversare una fase di primitivismo economico-corporativa, se ne deduce che il contenuto dell'egemonia politica del nuovo gruppo sociale che ha fondato il nuovo tipo di Stato deve essere prevalentemente di ordine economico: si tratta di riorganizzare la struttura e i rapporti reali tra gli uomini e il mondo economico o della produzione. Gli elementi di superstruttura non possono che essere scarsi e il loro carattere sar&agrave; di previsione e di lotta, ma con elementi &ldquo;di piano&rdquo; ancora scarsi: il piano culturale sar&agrave; soprattutto negativo, di critica del passato, tender&agrave; a far dimenticare e a distruggere: la linee della costruzione saranno ancora &ldquo;grandi linee&rdquo;, abbozzi, che potrebbero (e dovrebbero) essere cambiate in ogni momento, perch&eacute; siano coerenti con la nuova struttura in formazione&raquo;: &egrave; ci&ograve; che accade &laquo;quando il processo &egrave; normale, non violento, quando tra struttura e superstrutture c'&egrave; omogeneit&agrave; e lo Stato ha superato la sua fase economico-corporativa&raquo; (Q 10 II, 41.X, con innovazione rispetto al Testo A di <a href='http://dl.gramsciproject.org/quaderno/4/nota/56' target='_blank' class='link-to-note'>Q 4, 56</a>). Il concetto viene ulteriormente sviluppato in <a href='http://dl.gramsciproject.org/quaderno/14/nota/74' target='_blank' class='link-to-note'>Q 14, 74</a>, 1743, dove a G. preme &laquo;mostrare che tra il vecchio assolutismo rovesciato dai regimi costituzionali e il nuovo assolutismo c'&egrave; differenza essenziale, per cui non si pu&ograve; parlare di un regresso [...]. Teoricamente mi pare si possa spiegare il fenomeno nel concetto di &ldquo;egemonia&rdquo;, con un ritorno al &ldquo;corporativismo&rdquo;, ma non nel senso &ldquo;antico regime&rdquo;, nel senso moderno della parola, quando la &ldquo;corporazione&rdquo; non pu&ograve; avere limiti chiusi ed esclusivisti, come era nel passato; oggi &egrave; corporativismo di &ldquo;funzione sociale&rdquo;, senza restrizione ereditaria o d'altro&raquo;. Il lemma viene applicato da G. anche all'ambito pi&ugrave; specificamente culturale, sul presupposto, esplicitato in <a href='http://dl.gramsciproject.org/quaderno/11/nota/53' target='_blank' class='link-to-note'>Q 11, 53</a>, 1481-2, sviluppando uno spunto del Testo A di <a href='http://dl.gramsciproject.org/quaderno/8/nota/238' target='_blank' class='link-to-note'>Q 8, 238</a>, di un'&laquo;analogia e connessione collo sviluppo dello Stato, che dalla fase &ldquo;economico-corporativa&rdquo; passa alla fase &ldquo;egemonica&rdquo; (di consenso [attivo]). Si pu&ograve; dire cio&egrave; che ogni cultura ha il suo momento speculativo o religioso, che coincide col periodo di completa egemonia del gruppo sociale che esprime e forse coincide proprio col momento in cui l'egemonia reale si disgrega alla base, molecolarmente, ma il sistema di pensiero, appunto perci&ograve; (per reagire alla disgregazione) si perfeziona dogmaticamente&raquo;, divenendo &laquo;raffinato e altamente &ldquo;speculativo&rdquo;&raquo;. Cos&igrave;, in una serie di note dedicate a I nipotini di padre Bresciani, G. osserva che l'&laquo;antidemocrazia negli scrittori brescianeschi non ha altro significato che di opposizione al movimento popolare-nazionale, cio&egrave; &egrave; spirito &ldquo;economico-corporativo&rdquo;, &ldquo;privilegiato&rdquo;, di casta e non di classe, di carattere politico-medioevale e non moderno&raquo; (<a href='http://dl.gramsciproject.org/quaderno/9/nota/42' target='_blank' class='link-to-note'>Q 9, 42</a>, 1122). Il problema &egrave; a sua volta legato alla questione della lingua, dal momento che &laquo;se &egrave; vero che ogni linguaggio contiene gli elementi di una concezione del mondo e di una cultura, sar&agrave; anche vero che dal linguaggio di ognuno si pu&ograve; giudicare la maggiore o minore complessit&agrave; della sua concezione del mondo. Chi parla solo il dialetto o comprende la lingua nazionale in gradi diversi, partecipa necessariamente di una intuizione del mondo pi&ugrave; o meno ristretta e provinciale, fossilizzata, anacronistica in confronto delle grandi correnti di pensiero che dominano la storia mondiale. I suoi interessi saranno ristretti, pi&ugrave; o meno corporativi o economistici, non universali&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1377).</p></body></html>