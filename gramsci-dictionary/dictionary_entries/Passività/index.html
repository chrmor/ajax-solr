<html><head><title>Gramsci Dictionary: Passivit&agrave;</title></head><body><h1>Passivit&agrave;</h1><p> La passivit&agrave; appare propria delle classi subalterne e in particolare degli &laquo;strati sociali stagnanti nella putredine&raquo; (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 320), ma anche dei ceti tradizionalmente conservatori (contadini e piccoli borghesi: <a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>), dei popoli arretrati o privi di iniziativa storica (come quello italiano nel Risorgimento: <a href='http://gramscisource.org/quaderno/9/nota/93' target='_blank' class='link-to-note'>Q 9, 93</a>). Altre volte viene imposta dall'alto a fini di conservazione: la &laquo;passivit&agrave; sociale&raquo; creata dall'americanismo (<a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, 491), quella intellettuale prodotta nei discenti dalla riforma Gentile (<a href='http://gramscisource.org/quaderno/4/nota/52' target='_blank' class='link-to-note'>ivi</a>, 499) o quella &laquo;rassegnata&raquo; proposta dalla religione (<a href='http://gramscisource.org/quaderno/6/nota/157' target='_blank' class='link-to-note'>Q 6, 157</a>, 812). Si pu&ograve; manifestare in fenomeni paradossali quali l'arditismo, che non &egrave; &laquo;un segno della combattivit&agrave; generale della massa militare&raquo;, bens&igrave; &laquo;della sua relativa demoralizzazione&raquo; (<a href='http://gramscisource.org/quaderno/1/nota/133' target='_blank' class='link-to-note'>Q 1, 133</a>, 120) e, pi&ugrave; in generale, tutte le forme di volontariato che hanno caratterizzato la storia d'Italia, dalle camicie rosse di Garibaldi a quelle nere di Mussolini (<a href='http://gramscisource.org/quaderno/9/nota/96' target='_blank' class='link-to-note'>Q 9, 96</a>, 1160). La passivit&agrave; va combattuta dalla classe progressiva perch&eacute; costituisce terreno per lo sviluppo di moti di tipo vandeano (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 50) o bonapartistico (<a href='http://gramscisource.org/quaderno/4/nota/66' target='_blank' class='link-to-note'>Q 4, 66</a>). &laquo;L'azione politica tende appunto a far uscire le grandi moltitudini dalla passivit&agrave;&raquo; (<a href='http://gramscisource.org/quaderno/7/nota/6' target='_blank' class='link-to-note'>Q 7, 6</a>, 857): &egrave; questa la &laquo;funzione storica&raquo; di &laquo;una classe colta&raquo; (<a href='http://gramscisource.org/quaderno/19/nota/21' target='_blank' class='link-to-note'>Q 19, 21</a>, 2053) in quanto portatrice di una concezione, la filosofia della prassi, che anzich&eacute; a &laquo;fatalismo e passivit&agrave;&raquo;, &laquo;d&agrave; luogo a una fioritura di iniziative e di intraprese che stupiscono molti osservatori&raquo; (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 893). Ma per questo occorre proporre alle masse obiettivi concreti, &laquo;immediati e mediati&raquo;, e non astrattamente intellettualistici come il &laquo;movimento&raquo; fine a se stesso di Bernstein (<a href='http://gramscisource.org/quaderno/9/nota/6' target='_blank' class='link-to-note'>Q 9, 6</a>) o la &laquo;rivoluzione permanente&raquo; di Trockij, &laquo;forma moderna del vecchio meccanicismo&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1730), che peraltro coincide con il fatalismo tipico del senso comune popolare (<a href='http://gramscisource.org/quaderno/15/nota/13' target='_blank' class='link-to-note'>Q 15, 13</a>, 1770) e conduce alla stessa passivit&agrave; del suo opposto speculare, il volontarismo idealistico (<a href='http://gramscisource.org/quaderno/9/nota/60' target='_blank' class='link-to-note'>Q 9, 60</a>).</p><h2>GIUSEPPE COSPITO</h2></body></html>