<html><head><title>Gramsci Dictionary: Ricardo, David</title></head><body><h1>Ricardo, David</h1><p> I primi riferimenti a Ricardo nei Q riguardano la sua teoria del valore: rispondendo all'obiezione crociana a Marx (&laquo;paragone ellittico&raquo;), G. osserva che l'enunciazione della teoria del valore da parte di Ricardo &laquo;non sollev&ograve; nessuno scandalo al suo tempo&raquo; (<a href='http://gramscisource.org/quaderno/7/nota/42' target='_blank' class='link-to-note'>Q 7, 42</a>, 890). Questa osservazione torna in vari testi (<a href='http://gramscisource.org/quaderno/10a/nota/31' target='_blank' class='link-to-note'>Q 10 I, 31</a>, 1275 e <a href='http://gramscisource.org/quaderno/10b/nota/38' target='_blank' class='link-to-note'>Q 10 II, 38</a>, 1287). Qui per&ograve;, e nel relativo Testo C (Q 10 II, 41.VI), &egrave; accompagnata dall'osservazione che Ricardo, nella sua teoria &laquo;sullo Stato come agente economico, come la forza che tutela il diritto di propriet&agrave;, cio&egrave; il monopolio dei mezzi di produzione&raquo; (ivi, 1310), ha introdotto un elemento politico che impedisce il dispiegarsi del &laquo;massimo di determinazione del &ldquo;libero gioco delle forze economiche&rdquo;&raquo; (ibid.). Marx avrebbe invece scientificamente fatto astrazione &laquo;da questa situazione di forza rappresentata dagli Stati e dal monopolio legale della propriet&agrave;&raquo; (ibid.), e qui sarebbe l'aspetto &ldquo;scandaloso&rdquo; della sua impostazione. Questa allusione alla teoria ricardiana dei costi comparati nel commercio internazionale (nel Testo A G. scrive: &laquo;dico apposta &ldquo;Stati&rdquo;&raquo;, <a href='http://gramscisource.org/quaderno/7/nota/42' target='_blank' class='link-to-note'>Q 7, 42</a>, 890) viene ripresa e sviluppata in <a href='http://gramscisource.org/quaderno/8/nota/128' target='_blank' class='link-to-note'>Q 8, 128</a>, 1018-9, dove l'intreccio tra politica ed economia riceve il nome di &laquo;mercato determinato&raquo;, concetto che verrebbe da Ricardo sviluppato in dipendenza del metodo del &laquo;posto che&raquo;. Questo nell'aprile 1932; nel maggio G. aggiunge che Ricardo in questo modo formula un nuovo concetto di necessit&agrave;, che &egrave; alla base dell'immanenza secondo la filosofia della praxis (v. <a href='http://gramscisource.org/quaderno/10b/nota/8' target='_blank' class='link-to-note'>Q 10 II, 8</a>, 1246; <a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1247; <a href='http://gramscisource.org/quaderno/11/nota/52' target='_blank' class='link-to-note'>Q 11, 52</a>, 1477-81; LC 581-3, a Tania, 30 maggio 1932). La conoscenza che G. ha di Ricardo &egrave; indiretta (ancora alla fine del 1932 annota: &laquo;bisognerebbe studiare bene la teoria di Ricardo&raquo;, <a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1310). Sua fonte principale &egrave; il manuale di Gide e Rist (Gide, Rist 1926), anche se G. ha sicuramente attinto anche alle Teorie sul plusvalore di Marx (Marx 1924-1925), che aveva prima dell'arresto (LC 247, a Tania, 25 marzo 1929 e Q, AC, 2432). G. inoltre sapeva che Sraffa stava lavorando all'edizione critica degli scritti di Ricardo (v. LC 458, a Tania, 7 settembre 1931).</p><h2>FABIO FROSINI</h2></body></html>