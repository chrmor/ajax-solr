<html><head><title>Gramsci Dictionary: Sraffa, Piero</title></head><body><p> G. conobbe Piero Sraffa a Torino nel 1919, presentatogli dallo storico della letteratura italiana Umberto Cosmo (LC 400, a Tatiana, 23 febbraio 1931). Simpatizzante socialista e poi comunista, Sraffa, pur non partecipando apertamente alla vita politica, frequent&ograve; l'ambiente dell'&ldquo;Ordine Nuovo&rdquo; collaborando con il periodico. Nel 1924 G. lo definisce &laquo;un vecchio abbonato e amico dell'&ldquo;Ordine Nuovo&rdquo;&raquo; (Problemi di oggi e di domani, 1-15 aprile 1924, in CPC 175), pubblicando e commentando criticamente una sua lettera sulle prospettive del PCD'I. Ci sono testimonianze epistolari di una qualche frequentazione dei due nel periodo trascorso da G. a Roma (Sraffa 1991, XXI-XXII), ma il ruolo di Sraffa nella vita di G. diventa decisivo dopo l'arresto. Subito messosi in contatto con lui da Ustica (LC 13, 11 dicembre 1926; LC 14, 17 dicembre 1926; LC 22-3, 21 dicembre 1926; LC 27-9, 2 gennaio 1927), G. ottiene un immediato aiuto con l'apertura di un conto illimitato presso una libreria di Milano (LC 20, a Tania, 19 dicembre 1926; LC 30-1, a Tania, 3 gennaio 1926 [in realt&agrave; 1927]). Sraffa diventa cos&igrave;, attraverso Tania Schucht, il principale tramite di comunicazione di G. con il PCD'I. Cos&igrave;, il 23 maggio 1932, per fugare qualsiasi dubbio in proposito, G. prega Tania di scrivere a Piero della &laquo;domanda di grazia inviata da Federico Confalonieri all'Imperatore d'Austria [...] come dello scritto di un uomo ridotto al massimo grado di avvilimento e di abbiezione&raquo; (LC 579-80). Sraffa &egrave; anche per G. fonte costante di confronto teorico: sempre attraverso Tania lo sollecita a scrivere un prospetto della propria ricerca sugli intellettuali (LC 457-8, 7 settembre 1931), gli chiede lumi sul sistema di traslitterazione russo-italiano (LC 518, 4 gennaio 1932), interviene nella discussione sui &laquo;due mondi&raquo; (LC 531, 8 febbraio 1932), stimola una discussione delle pi&ugrave; recenti opere storiche di Croce (LST 58, 61). G. a sua volta gli chiede notizie su Machiavelli economista (LC 548, 14 marzo 1932 e <a href='http://dl.gramsciproject.org/quaderno/8/nota/162' target='_blank' class='link-to-note'>Q 8, 162</a>, 1039) e su Ricardo filosofo (LC 581-3, 30 maggio 1932). Dall'inizio del 1933 G., che lo aveva sempre chiamato &laquo;Piero&raquo; e poi &laquo;avvocato Piero&raquo;, passa prudenzialmente a chiamarlo &laquo;l'avvocato&raquo;. Il ruolo di Sraffa infatti fu anche di tramite delle pratiche burocratiche relative alla revisione del processo e, rispetto al PCD'I, dei tentativi di liberazione intrapresi dall'URSS verso l'Italia.</p></body></html>