<html><head><title>Gramsci Dictionary: Capo</title></head><body><h1>Capo</h1><p> Nei Q il lemma &laquo;capo&raquo; appare in accezioni abbastanza differenti: capo di Stato, capo di governo, capo militare, capo sindacale, capo di una tendenza o gruppo intellettuale. Se per Machiavelli l'uomo pi&ugrave; virtuoso era il fondatore di religioni, seguito dal fondatore di Stati, G. non ha dubbi sul fatto che il capo politico, specie se fondatore di Stati, sia il maggior esempio di virt&ugrave;. Gi&agrave; in occasione della morte di Lenin, nel 1924, egli aveva scritto un articolo intitolato &laquo;Capo&raquo; (marzo 1924, in CPC 12 ss.), presentando una concezione del capo politico come personalit&agrave; individuale-collettiva indispensabile nel momento in cui vi &egrave; ancora necessit&agrave; che vi siano &laquo;dirigenti&raquo;. Nel Q 6 G. espone una sua interpretazione condotta per negazioni di cosa sia un capo: &laquo;se il capo non considera le masse umane come uno strumento servile, buono per raggiungere i propri scopi e poi buttar via, ma tende a raggiungere fini politici organici di cui queste masse sono il necessario protagonista storico, se il capo svolge opera &ldquo;costituente&rdquo; costruttiva, allora si ha una &ldquo;demagogia&rdquo; superiore; le masse non possono non essere aiutate a elevarsi attraverso l'elevarsi di singoli individui e di interi strati &ldquo;culturali&rdquo;&raquo;. Il capo che G. giudica necessario &egrave; dunque quello capace di organizzare ed educare le masse, quello che &laquo;tende a suscitare uno strato intermedio tra s&eacute; e la massa, a suscitare possibili &ldquo;concorrenti&rdquo; ed eguali, a elevare il livello di capacit&agrave; delle masse, a creare elementi che possano sostituirlo nella funzione di capo&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 772). Il capo come lo concepisce G. tende a essere non un individuo, anche se carismatico, poich&eacute; &laquo;nella realt&agrave; di qualche Stato il &ldquo;capo dello Stato&rdquo;, cio&egrave; l'elemento equilibratore dei diversi interessi in lotta contro l'interesse prevalente, ma non esclusivista in senso assoluto, &egrave; appunto il &ldquo;partito politico&rdquo;&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 662). Il capo per G. deve divenire tendenzialmente il &laquo;moderno Principe&raquo;, ossia il partito comunista.</p><h2>MARCOS DEL ROIO</h2></body></html>