<html><head><title>Gramsci Dictionary: Religione</title></head><body><h1>Religione</h1><p> Alla religione G. dedica molti articoli giornalistici, alcune parti, brevi ma significa tive, delle relazioni e degli interventi politici, numerose note dei Q e alcuni brani delle LC. Questi scritti costituiscono una quota non piccola della sua produzione scritta e rivelano una ricchezza insospettata di temi, una molteplicit&agrave; di piani di analisi (ideologico, storico, sociale, politico ed epistemologico) e una variet&agrave; sorprendente di categorie critiche del fenomeno religioso. Accanto alle tradizionali categorie della critica marxista della religione (alienazione, oppio del popolo, modello epistemologico negativo del mondo capitalistico), in essi acquistano un ruolo primario altre categorie, di carattere prevalentemente politico, quali egemonia, blocco storico, riforma intellettuale e morale, rivoluzione passiva, Chiesa come intellettuale, religione e Chiesa come modelli epistemologici positivi del marxismo e del comunismo. Tutte queste categorie, per&ograve;, assunte isolatamente rischiano di condurre a letture e interpretazioni riduttive e a una comprensione limitata e ristretta del discorso religioso in G. Una chiave di lettura unitaria del pensiero gramsciano in merito pu&ograve; essere indicata, pi&ugrave; che in una super-categoria, in un contesto teorico entro il quale le molteplici e diverse categorie menzionate possano trovare la loro fusione o perlomeno una stretta connessione. Questo luogo &egrave; la dottrina del senso comune con i suoi rapporti con la religione, la filosofia e la politica. Credo sia questa la chiave di lettura pi&ugrave; adeguata per impostare il discorso propriamente gramsciano sulla religione. Le definizioni di religione che si incontrano nell'opera di G. sono tre: 1. La religione &ldquo;confessionale&rdquo; (<a href='http://gramscisource.org/quaderno/6/nota/41' target='_blank' class='link-to-note'>Q 6, 41</a>, 715), mutuata dal Manuale di storia delle religioni di Turchi (1922), dove la religione viene caratterizzata secondo i seguenti elementi: a) credenza in una o pi&ugrave; divinit&agrave; personali trascendenti; b) sentimento di dipendenza totale dell'uomo dalla divinit&agrave;; c) rapporto tra gli uomini e gli dei espresso in riti e atti di culto. La religione che corrisponde pienamente a questi tre requisiti &egrave; il cristianesimo. 2. La religione &ldquo;laica&rdquo;, intesa come &laquo;unit&agrave; di fede tra una concezione del mondo e una norma di condotta conforme&raquo;, che G. chiama anche &laquo;ideologia&raquo;, addirittura &laquo;politica&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1378), caratterizzata come filosofia morale, &laquo;riforma intellettuale e morale&raquo;. Religione che si presenta il pi&ugrave; delle volte sotto forma di mito, cio&egrave; come forma inferiore, imperfetta o per lo meno a-razionale, non logica o pre-logica di conoscenza della realt&agrave;. Spesso trattasi di un mito concepito come strumento ideologico di controllo sociale. Definizione, questa, mutuata criticamente da Benedetto Croce (<a href='http://gramscisource.org/quaderno/10a/nota/5' target='_blank' class='link-to-note'>Q 10 I, 5</a>, 1217 e <a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1230), fatta propria parzialmente da G. nel periodo giovanile, respinta successivamente nei Q, non tanto perch&eacute; teoricamente non valida, ma per le sue conseguenze pratiche negative. Di questa concezione mitologica della religione, tesa a dare maggiore valore e prestigio alla tradizione, G. critica il rischio di indurre a un atteggiamento non critico, non combattivo, non militante, ma di accettazione e di assuefazione passiva e, insieme, di giustificazione della realt&agrave;. &Egrave; questo il rimprovero specifico di G. a Croce, appunto quello di aver giustificato la religione stessa e la concessione dell'insegnamento religioso nelle scuole statali, proprio in base alla sua concezione della &laquo;religione come forma di conoscenza popolare&raquo; (<a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1231-2 e Q 11,12, 1381). 3. La &ldquo;religione come senso comune&rdquo;, che &egrave; la definizione propriamente di G. Questi definisce il senso comune all'interno di un discorso complessivo sulla cultura popolare, di cui egli individua e analizza tre settori principali: il linguaggio, il senso comune, il folclore (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1375-401; <a href='http://gramscisource.org/quaderno/24/nota/4' target='_blank' class='link-to-note'>Q 24, 4</a>, 2270-1; Q 27, 1-2, 1311-7). Per senso comune egli intende la &laquo;filosofia spontanea&raquo;, cio&egrave; la concezione del mondo e della vita tipica delle masse popolari, e aggiunge: &laquo;gli elementi principali del senso comune sono forniti dalle religioni e quindi il rapporto tra senso comune e religione &egrave; molto pi&ugrave; stretto che tra senso comune e sistemi filosofici degli intellettuali&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1396-7). Quando si parla di religione in G. occorre perci&ograve; tener presente questa sostanziale, seppure non totale, coincidenza di senso comune e religione e ritenere valido anche per la religione quanto egli dice e scrive del senso comune e del suo rapporto con la filosofia e la politica. Per G. senso comune e filosofia sono entrambi valori omogenei, tutti e due concezioni del mondo: inferiore, disorganizzata, incoerente, quella del senso comune; coerente, organizzata, razionale l'altra. Tra le due c'&egrave; differenza solo quantitativa, di grado di coerenza e logicit&agrave; interna, non una differenza qualitativa. La filosofia &egrave; solo un grado superiore di conoscenza rispetto al senso comune, non una forma di sapere di natura superiore, perch&eacute; diversa. Secondo G., la filosofia, ovviamente la sua filosofia della prassi, &egrave; la &laquo;concezione di quello che &egrave; (esiste) realmente, cio&egrave; un &ldquo;conosci te stesso&rdquo; come prodotto del processo storico che ha lasciato in te stesso un'infinit&agrave; di tracce accolte senza beneficio d'inventario&raquo;. Allora &laquo;occorre fare inizialmente un tale inventario&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1376), cio&egrave; enumerare, rilevare, classificare queste tracce storiche. G. aggiunge che occorre farlo con ordine e metodo. L'ordine &egrave; indicato secondo questa sequenza: &laquo;prendere le mosse dal &ldquo;senso comune&rdquo;, in primo luogo, secondariamente dalla religione, e solo in un terzo tempo dai sistemi filosofici elaborati dai gruppi intellettuali tradizionali&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1401); il metodo &egrave; quello del procedimento critico-dialettico: &laquo;una filosofia della prassi non pu&ograve; che presentarsi inizialmente in atteggiamento polemico e critico, come superamento del modo di pensare precedente e del concreto pensiero esistente (e mondo culturale esistente). Quindi innanzitutto come critica del senso comune (dopo essersi basata sul senso comune...)&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1383). Trattasi, quindi, di un'opera di contrapposizione della filosofia al senso comune (e di conseguenza alla religione, che &egrave; gran parte del senso comune), ma di tipo dialettico, nel senso che la filosofia della prassi ha il compito di promuovere, nei confronti del senso comune, un'indagine intesa a) a evidenziarne i caratteri negativi (disgregazione, stratificazione, concezione metafisica, oggettivante e dualistica della realt&agrave;, acriticit&agrave;, passivit&agrave;) e quelli positivi (strati progressivi, filoni dialettici, contrapposizione della cultura popolare alla cultura ufficiale); b) a negarne e se possibile trasformarne i caratteri negativi; c) a saperne riconoscere, valorizzare e far maturare quelli positivi (che G. sinteticamente chiama &laquo;buon senso&raquo; o &laquo;nucleo sano&raquo; del senso comune). Questo procedimento di lavoro critico deve condurre a un superamento del primo stadio (primitivo, rozzo, incoerente) del senso comune per portarlo a uno stadio di pensiero superiore e coerente, a cui G. d&agrave; il nome di &laquo;rinnovato senso comune&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1382), che equivale a filosofia della praxis, il cui compito precipuo &egrave; rendere critica una cultura esistente, non negarla e sopprimerla del tutto. Importante notare che in questo metodo di lavoro si produce un movimento circolare che, partendo dal senso comune (sapere disgregato, stratificato, metafisico), approda, attraverso l'intervento critico della filosofia, a un rinnovato senso comune (sapere coerente, integrato, storicizzato). Processo circolare che G. vede operante, come in sovrimpressione al livello culturale appena accennato, anche a livello pratico nel rapporto tra massa e politica e massa popolare. La massa (in analogia col discorso sul senso comune) &egrave; un soggetto sociale disgregato, stratificato, disorganizzato, passivo, un soggetto inconsapevole, che &laquo;sente solamente&raquo; ma &laquo;non comprende&raquo; e &laquo;non sa&raquo;, non ha coscienza di s&eacute;. Questo compito di coscientizzazione delle masse, di metterle, al tempo stesso, in guardia contro i rischi e di organizzarle per raggiungere i propri obiettivi, spetta alla politica, che cos&igrave; attua la filosofia della praxis (pensiero che si fa azione); il risultato di questo processo &egrave; una massa resa cosciente, consapevole, &laquo;che sa e che comprende&raquo;, che diventa cos&igrave; soggetto attivo della propria storia. Il soggetto storico concreto che compie questa operazione cultural-politica &egrave; l'&ldquo;intellettuale collettivo&rdquo; prefigurato da G. nel partito del movimento operaio. Quindi anche tra politica e senso comune, secondo G., non c'&egrave; opposizione, ma rapporto dialettico: la politica necessita della massa, analogamente alla filosofia che necessita del senso comune quale materiale da elaborare, e la massa necessita della politica, analogamente al senso comune che necessita della filosofia per maturare, svilupparsi e diventare esso stesso soggetto politico cosciente e attivo. Discende, e non solo implicitamente, da questo rapporto tra filosofia e senso comune anche l'impostazione gramsciana del rapporto tra filosofia e religione e tra politica e religione. Avendo G. affermato che &laquo;gli ele menti principali del senso comune sono forniti dalle religioni&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1396), allora, in forza del principio &ldquo;ci&ograve; che &egrave; vero per il tutto deve valere anche per ogni sua parte&rdquo;, saremmo legittimati a trasferire pacificamente anche alla religione quanto detto a proposito del senso comune e del suo rapporto con la filosofia. A maggior ragione, poi, se G. aggiunge anche che &laquo;il rapporto tra senso comune e religione &egrave; molto pi&ugrave; intimo&raquo; di quanto non si creda (<a href='http://gramscisource.org/quaderno/11/nota/13' target='_blank' class='link-to-note'>ivi</a>, 1396-7). Ma trattasi non solamente di una semplice e legittima deduzione, poich&eacute; negli scritti di G. c'&egrave; anche un discorso esplicito: &laquo;Ogni religione [...] &egrave; [...] una molteplicit&agrave; di religioni [...] c'&egrave; un cattolicesimo dei contadini, un cattolicesimo dei piccoli borghesi e operai di citt&agrave;, un cattolicismo delle donne e un cattolicismo degli intellettuali anch'esso variegato e sconnesso&raquo; (<a href='http://gramscisource.org/quaderno/11/nota/13' target='_blank' class='link-to-note'>ivi</a>, 1397), nei cui confronti la filosofia deve operare la medesima critica e il medesimo superamento dialettico, precisati a proposito del rapporto tra filosofia e senso comune in generale: &laquo;la filosofia &egrave; la critica ed il superamento della religione&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1378). Questo procedimento dialettico contrassegna anche l'intera impostazione della &ldquo;questione religiosa&rdquo; gramsciana in generale, e della &ldquo;questione cattolica&rdquo; in particolare, sia nei termini dottrinali che in quelli storico-culturali e, infine, specificamente socio-politici: contrassegna anche il rapporto tra marxismo e religione, tra movimento-partito-Stato socialista e religione e mondo sociale, politico e istituzionale cattolico. A livello teorico-filosofico, gi&agrave; negli scritti degli anni torinesi, ma soprattutto nei Q, da una parte G. parla di intransigenza ideologica, di antitesi e inconciliabilit&agrave; tra filosofia della prassi e religione, a motivo della contrapposizione tra la concezione religiosa, che &egrave; metafisica, oggettivante, trascendente, creazionistica e dualizzante (separazione dio-mondo, anima-corpo, materia-spirito, uomo-natura) ed eteronoma in morale, e la concezione umanistico-storicistica della filosofia della prassi, che &egrave; immanente, dialettico-unificante a tutti i livelli (di pensiero-essere, soggetto-oggetto, struttura-sovrastruttura, societ&agrave; civile-societ&agrave; politica, intellettuali-masse) ed &egrave; autonoma in campo etico (v. ad esempio Rispondiamo a Crispolti, 19 giugno 1917, in CF 214-5; Audacia e fede, 22 maggio 1916, in CT 328-9; La Consolata e i cattolici, 21 giugno 1916, <a href='http://gramscisource.org/quaderno/11/nota/12' target='_blank' class='link-to-note'>ivi</a>, 392-3; La storia, 29 agosto 1916, <a href='http://gramscisource.org/quaderno/11/nota/12' target='_blank' class='link-to-note'>ivi</a>, 513-4; <a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1296; <a href='http://gramscisource.org/quaderno/10b/nota/54' target='_blank' class='link-to-note'>Q 10 II, 54</a>, 1343-6; <a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384; <a href='http://gramscisource.org/quaderno/11/nota/34' target='_blank' class='link-to-note'>Q 11, 34</a>, 148-9; <a href='http://gramscisource.org/quaderno/11/nota/37' target='_blank' class='link-to-note'>Q 11, 37</a>, 1457; <a href='http://gramscisource.org/quaderno/11/nota/60' target='_blank' class='link-to-note'>Q 11, 60</a>, 1486; <a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 883-6; <a href='http://gramscisource.org/quaderno/16/nota/12' target='_blank' class='link-to-note'>Q 16, 12</a>, 1874-6); dall'altra egli lascia intravedere che questa inconciliabilit&agrave; ideologica non &egrave; poi cos&igrave; rigorosa e irriducibile, riconoscendo espressamente anche alcuni elementi positivi nella religione, quali, ad esempio, lo spirito d'intraprendenza del calvinismo, ma anche il fatalismo come fattore di rivoluzione passiva (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387-8 e 1394-5) e il fideismo religioso quale elemento di razionalizzazione in determinate contingenze storiche. Di entrambi giunge addirittura a ammettere l'utilit&agrave; e la necessit&agrave; quali stimolanti ideologici positivi per la stessa filosofia della prassi, almeno nella sua fase iniziale (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387-8). Cos&igrave; pure a livello storico-culturale: se da una parte G. accentua la distanza incolmabile tra cristianesimo e socialismo, dall'altra non disconosce il ruolo positivo, a tratti rivoluzionari, del cristianesimo delle origini, dei movimenti ereticali medievali, del cristianesimo riformato moderno e del cattolicesimo progressivo contemporaneo: &laquo;La filosofia della prassi &egrave; concepita come una filosofia integrale e originale che inizia una nuova fase nella storia e nello sviluppo mondiale [...] in quanto supera (e superando ne include in s&eacute; gli elementi vitali) [...] le tradizionali espressioni delle vecchie societ&agrave;&raquo;(<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1425). Ancora: &laquo;La filosofia della praxis presuppone tutto questo passato culturale, la Rinascita e la Riforma, la filosofia tedesca e la rivoluzione francese, il calvinismo e l'economia classica inglese, il liberalismo laico e lo storicismo che &egrave; alla base di tutta la concezione moderna della vita&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1860). Tutti questi momenti e aspetti del cristianesimo, passato, recente e contemporaneo, G. li definisce espressamente manifestazioni di senso comune: &laquo;nel senso comune influiscono non solo le forme pi&ugrave; rozze e meno elaborate di questi varii cattolicismi, attualmente esistenti; hanno influito e sono componenti dell'attuale senso comune le religioni precedenti e le forme precedenti dell'attuale cattolicesimo, i movimenti ereticali popolari, le superstizioni scientifiche legate alle religioni passate&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1397). Infine, dal punto di vista socio-politico, se si tiene conto dell'equazione che G. opera tra filosofia e politica e dell'individuazione della sede della politica nel movimento socialista e nell'&ldquo;intellettuale collettivo-partito&rdquo;, in quanto &laquo;crogiolo dell'unificazione di teoria e pratica intesa come processo storico reale&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1387), allora si potranno ricavare da G. anche delle indicazioni riguardanti il rapporto tra politica e senso comune-religione, tra movimento-partito-Stato operaio e popolo credente e proprie organizzazioni (Chiese, movimenti e partiti confessionali). Si tratta di un rapporto che non potr&agrave; che essere dialettico: il movimento-partito-Stato operaio non elimina la religione e le Chiese &ndash; in quanto espressioni del senso comune e luoghi della sua manifestazione &ndash;, non rompe con esse, ma le supera criticamente e progressivamente fino a sostituirle con una concezione superiore della vita e del mondo e con un'organizzazione sociale e politica diversa. Questa &egrave; la posizione di G. nei Q, ma essa &egrave; gi&agrave; chiara fin dal periodo giovanile: &laquo;I socialisti marxisti non sono religiosi; credono che la religione sia una forma transitoria della cultura umana che sar&agrave; superata da una forma superiore di cultura, quella filosofica [...], sar&agrave; sostituita [dalla concezione, ndr] fondata sul materialismo storico [...]. Ma pur non essendo religiosi, i socialisti marxisti non sono neppure antireligiosi; lo Stato operaio non perseguiter&agrave; la religione; lo Stato operaio domander&agrave; ai proletari cristiani la lealt&agrave; che ogni Stato domanda ai suoi cittadini&raquo; (Socialisti e cristiani, 26 agosto 1920, in ON 636).</p><h2>TOMMASO LA ROCCA</h2></body></html>