<html><head><title>Gramsci Dictionary: Comuni medievali</title></head><body><p> L'et&agrave; dei Comuni medievali, al pari di quella di Roma imperiale, &egrave; reputata in Italia il periodo in cui il popolo italiano &egrave; &laquo;&ldquo;nato&rdquo;&raquo; o &laquo;&ldquo;sorto&rdquo;&raquo;, sicch&eacute; parole come &laquo;&ldquo;Rinascimento&rdquo;&raquo; o &laquo;&ldquo;Risorgimento&rdquo;&raquo;, difficili da tradurre in altre lingue, fanno riferimento al &laquo;ritorno a uno stato gi&agrave; esistito anteriormente&raquo; (<a href='http://gramscisource.org/quaderno/5/nota/136' target='_blank' class='link-to-note'>Q 5, 136</a>, 667). G. non sembra aderire alla suddetta concezione, ma ricorda che proprio nell'et&agrave; comunale i &laquo;popolani&raquo; acquisirono la consapevolezza della loro forza: in una rubrica del miscellaneo Q 3 G. rammenta infatti che la necessit&agrave; di formare forze militari quanto pi&ugrave; consistenti possibili per fronteggiare le guerre tra i vari Comuni funzion&ograve; da eccitante di &laquo;formazioni di partito&raquo;: gli ex combattenti come pedites, inizialmente accogliendo anche sparuti milites appartenenti ai ceti nobiliari, restarono uniti infatti anche durante la pace, costituendo ad esempio a Bologna le &laquo;&ldquo;Societ&agrave; d'armi&rdquo;&raquo;. Essi si proponevano non solo di difendere il Comune dai nemici esterni, ma anche di tutelare ogni popolano dalle &laquo;aggressioni dei nobili e dei potenti&raquo; e di adempiere a una serie di obblighi simili a quelli delle confraternite, attraverso un &laquo;ente a parte&raquo; (<a href='http://gramscisource.org/quaderno/3/nota/16' target='_blank' class='link-to-note'>Q 3, 16</a>, 301) con proprie leggi, che somigliava a un vero e proprio partito ed era guidato dal capitano del popolo. Grazie a questa organizzazione il popolo riusc&igrave; &ndash; nota G. &ndash; a &laquo;fare accettare negli Statuti generali del Comune disposizioni che prima non legavano se non gli ascritti al &ldquo;Popolo&rdquo; e di uso interno&raquo; (<a href='http://gramscisource.org/quaderno/3/nota/16' target='_blank' class='link-to-note'>ivi</a>, 302). Cos&igrave; esso giunse in alcuni casi (a Siena dopo il 1270, a Bologna con gli ordinamenti &laquo;&ldquo;Sacrati&rdquo;&raquo; e &laquo;&ldquo;Sacratissimi&rdquo;&raquo; e a Firenze con gli &laquo;&ldquo;Ordinamenti di giustizia&rdquo;&raquo;) a &laquo;dominare il Comune, soverchiando la precedente classe dominante&raquo; (<a href='http://gramscisource.org/quaderno/3/nota/16' target='_blank' class='link-to-note'>ibid.</a>). Da un punto di vista economico, G. invece ricorda &ndash; sulla scorta di Barbadoro 1929, recensito da Antonio Panella su &ldquo;P&egrave;gaso&rdquo; nel 1930 &ndash; che la classe dominante, colpita dalle imposte dirette, tendeva a scaricare i pesi fiscali sulla popolazione attraverso le imposte sul consumo, causando cos&igrave; lo sviluppo di una prima forma di debito pubblico con i prestiti o &laquo;anticipazioni che i ceti abbienti fanno per i bisogni dell'erario, assicurandosene il rimborso attraverso le gabelle&raquo; (<a href='http://gramscisource.org/quaderno/6/nota/13' target='_blank' class='link-to-note'>Q 6, 13</a>, 694). Nell'imposta diretta e nel debito pubblico consistevano le &laquo;basi essenziali della struttura economica del Comune&raquo; (<a href='http://gramscisource.org/quaderno/6/nota/13' target='_blank' class='link-to-note'>ibid.</a>). Si inizi&ograve; a seguire &laquo;un principio di giustizia distributiva&raquo;, migliorando anche il sistema dell'imposta diretta, solo con il regime signorile, che sovrastava &laquo;agli interessi delle classi sociali&raquo;, finch&eacute; nel 1427, ormai &laquo;agli albori del principato mediceo e al tramonto dell'oligarchia&raquo;, nacque il catasto. G. annota che la borghesia comunale non fu in grado di &laquo;superare la fase economico-corporativa&raquo; (<a href='http://gramscisource.org/quaderno/6/nota/13' target='_blank' class='link-to-note'>ivi</a>, 694-5), come dimostra il libro di Barbadoro, e che uno sviluppo statale poteva realizzarsi solo con il principato e non con i Comuni medievali e le loro repubbliche. La transizione dallo Stato corporativo repubblicano a quello monarchico assoluto &egrave; simboleggiata dalla figura di Machiavelli, che pur non volendo prendere le distanze dalla repubblica si rende conto che &laquo;solo un monarca assoluto pu&ograve; risolvere i problemi dell'epoca&raquo; (<a href='http://gramscisource.org/quaderno/6/nota/52' target='_blank' class='link-to-note'>Q 6, 52</a>, 724). In un'altra nota sul &laquo;comune medioevale come fase economico-corporativa dello Stato moderno&raquo; G. precisa d'altronde che l'opera di Machiavelli dimostra che &laquo;una fase del Mondo Moderno &egrave; gi&agrave; riuscita a elaborare le sue quistioni e le soluzioni relative in modo gi&agrave; molto chiaro e approfondito&raquo; (<a href='http://gramscisource.org/quaderno/6/nota/85' target='_blank' class='link-to-note'>Q 6, 85</a>, 758), laddove Dante chiude invece una fase del Medioevo. Non sono ipotizzabili secondo il pensatore sardo connessioni genetiche tra le concezioni politiche dei due autori: seppure Dante auspicasse una forma di societ&agrave; che costituiva il superamento di quella comunale, e quindi fosse &laquo;superiore sia alla Chiesa che appoggia i Neri&raquo; che &laquo;al vecchio impero che appoggiava i ghibellini&raquo; (<a href='http://gramscisource.org/quaderno/6/nota/85' target='_blank' class='link-to-note'>ivi</a>, 759), egli tuttavia prospettava soluzioni con gli occhi rivolti al passato, che gli offriva esempi come &laquo;lo schema romano augusteo e il suo riflesso medioevale, l'Impero romano della nazione germanica&raquo; (<a href='http://gramscisource.org/quaderno/6/nota/85' target='_blank' class='link-to-note'>ivi</a>, 760). G. esclude pertanto ogni filiazione del principe di Machiavelli dall'imperatore di Dante. Guelfi e ghibellini possono essere considerati d'altra parte un esempio delle lotte che si combattevano nei Comuni medievali tra le varie &ldquo;fazioni&rdquo;: il termine, di origine militare, indicava il &laquo;carattere delle lotte politiche medioevali, esclusiviste, tendenti a distruggere fisicamente l'avversario&raquo;, anzich&eacute; a &laquo;creare un equilibrio di partiti in un tutto organico con l'egemonia del partito pi&ugrave; forte&raquo; (<a href='http://gramscisource.org/quaderno/7/nota/99' target='_blank' class='link-to-note'>Q 7, 99</a>, 926). Il passaggio dalla fase &laquo;corporativa-economica&raquo; (<a href='http://gramscisource.org/quaderno/6/nota/51' target='_blank' class='link-to-note'>Q 6, 51</a>, 723) a quella di &laquo;Stato moderno (relativamente)&raquo; (<a href='http://gramscisource.org/quaderno/6/nota/51' target='_blank' class='link-to-note'>ivi</a>, 724) si &egrave; realizzato a Firenze, secondo G., con l'assedio del 1529-30, sul cui significato gli storici &ndash; G. accenna alla polemica sviluppata sulle colonne del &ldquo;Marzocco&rdquo; tra Antonio Panella e Aldo Valori &ndash; hanno discusso perch&eacute; non avevano colto i caratteri delle due fasi, cadendo vittime della &laquo;retorica sul Comune medioevale&raquo; (<a href='http://gramscisource.org/quaderno/6/nota/51' target='_blank' class='link-to-note'>ivi</a>, 724). I Comuni d'altra parte hanno dimostrato il loro legame con il Medioevo allorch&eacute; resistettero con il papa a Federico II: per quanto l'imperatore restasse parzialmente ancorato all'epoca medievale come uomo del suo tempo, se ne allontanava secondo il pensatore sardo nella sua &laquo;lotta contro la Chiesa&raquo;, nella &laquo;tolleranza religiosa&raquo; e nell'&laquo;essersi servito di tre civilt&agrave;: ebraica, latina, araba&raquo; (<a href='http://gramscisource.org/quaderno/6/nota/61' target='_blank' class='link-to-note'>Q 6, 61</a>, 729), tentando di amalgamarle. Egli avrebbe potuto fondare pertanto una nuova civilt&agrave; laica e nazionale, che si distaccasse da quella universalistica che aveva al suo centro la religione e il potere della Chiesa, in una societ&agrave; di intellettuali cosmopoliti. G. inoltre osserva che, basandosi sul modello della Chiesa, gli intellettuali italiani non avevano un &laquo;carattere popolare-nazionale ma cosmopolita&raquo;: la storia dei Comuni medievali ebbe fine anche perch&eacute; non furono in grado di dare vita a una &laquo;propria categoria di intellettuali&raquo; e quindi di &laquo;esercitare un'egemonia oltre che una dittatura&raquo; (LC 459, a Tatiana, 7 settembre 1931). Furono cos&igrave; uno &laquo;stato sindacalista&raquo; e non riuscirono a diventare &laquo;Stato integrale come indicava invano il Machiavelli che attraverso l'organizzazione dell'esercito voleva organizzare l'egemonia della citt&agrave; sulla campagna&raquo; (<a href='http://gramscisource.org/quaderno/6/nota/61' target='_blank' class='link-to-note'>ibid.</a>).</p></body></html>