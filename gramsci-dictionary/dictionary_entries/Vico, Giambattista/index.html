<html><head><title>Gramsci Dictionary: Vico, Giambattista</title></head><body><h1>Vico, Giambattista</h1><p> La figura di Vico compare in <a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 504 nel contesto di una riflessione sulle origini del neoidealismo italiano: &laquo;quantunque la sua genialit&agrave; consista [...] nell'aver concepito il vasto mondo da un angoletto morto della storia, aiutato dalla concezione unitaria e cosmopolita del cattolicismo&raquo;, la sua esperienza storica non pu&ograve; essere paragonata a quella di Hegel, che fu testimone di fatti storici che &laquo;sconvolsero tutto il mondo civile d'allora e obbligarono a pensare &ldquo;mondialmente&rdquo;&raquo;. &Egrave; per questa ragione che Croce e Gentile, riallacciandosi all'hegelismo mediante l'&laquo;anello di congiunzione&raquo; Vico-Spaventa, ne tagliano &laquo;via la parte pi&ugrave; realistica, pi&ugrave; storicistica&raquo;. La genialit&agrave; di Vico &egrave; comunque testimoniata dal fatto di aver elaborato le nozioni di &ldquo;verum ipsum factum&rdquo; e di &ldquo;provvidenza&rdquo;. A proposito della prima scrive G.: &laquo;proposizione del Vico &ldquo;verum ipsum factum&rdquo;, che il Croce svolge nel senso idealistico che il conoscere sia un fare e che si conosce ci&ograve; che si fa (cfr. il libro del Croce su Vico e altri scritti polemici del Croce), da cui (nelle sue origini hegeliane e non nella derivazione crociana) certamente dipende il concetto del materialismo storico&raquo; (<a href='http://gramscisource.org/quaderno/8/nota/199' target='_blank' class='link-to-note'>Q 8, 199</a>, 1060). A proposito della provvidenza G. nota invece che &laquo;occorrer&agrave; [...] vedere l'opera del Croce su G. B. Vico, in cui il concetto di &ldquo;provvidenza&rdquo; &egrave; [...] &ldquo;speculativizzato&rdquo;, dando inizio cos&igrave; all'interpretazione idealistica della filosofia del Vico&raquo; (<a href='http://gramscisource.org/quaderno/8/nota/237' target='_blank' class='link-to-note'>Q 8, 237</a>, 1089). Entrambe le nozioni sono state dunque interpretate in senso idealistico da Croce e dai crociani (Luigi Russo), e cos&igrave; rese speculative, ma in realt&agrave;, una volta riattivati i loro significati originari, mostrano un profilo filosofico irriducibile a quella storia e possono essere tradotte criticamente nel linguaggio della filosofia della praxis. Tutto ci&ograve; a condizione, come si &egrave; visto, di collocare Vico nel contesto nazionale-internazionale che gli appartiene.</p><h2>FABIO FROSINI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Gentile, Giovanni'>Gentile, Giovanni</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Hegel, Georg Wilhelm Friedrich'>Hegel, Georg Wilhelm Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Vero'>Vero</a></body></html>