<html><head><title>Gramsci Dictionary: Fronte politico-militare</title></head><body><p> G. parla del &laquo;fronte politico-militare&raquo; &ndash; affrontando il tema, che gli preme maggiormente, del fronte ideologico &ndash; in un unico Testo A (<a href='http://gramscisource.org/quaderno/7/nota/26' target='_blank' class='link-to-note'>Q 7, 26</a>, 875), ripreso senza variazioni di rilievo in <a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1423: &laquo;Ci si illude &ndash; egli scrive &ndash; che esista una qualsiasi somiglianza (altro che formale e metaforica) tra un fronte ideologico e un fronte politico-militare&raquo;. Infatti solo &laquo;nella lotta politica e militare pu&ograve; convenire la tattica di sfondare nei punti di minore resistenza&raquo;: ci&ograve; permette di &laquo;investire il punto pi&ugrave; forte col massimo di forze rese appunto disponibili dall'aver eliminato gli ausiliari pi&ugrave; deboli ecc.&raquo; (<a href='http://gramscisource.org/quaderno/11/nota/22' target='_blank' class='link-to-note'>ibid.</a>). Al contrario, sul piano della lotta ideologica la &laquo;sconfitta degli ausiliari e dei minori seguaci ha importanza quasi trascurabile&raquo;: in esso occorre battere i nemici &laquo;pi&ugrave; eminenti&raquo;, gli elaboratori e sostenitori di una concezione del mondo, non i suoi semplici ripetitori. Sembra esservi poi un altro punto di differenza tra i due fronti: sul piano politico-militare, &laquo;le vittorie, entro certi limiti, hanno un valore permanente e universale e il fine strategico pu&ograve; essere raggiunto in modo decisivo con effetti generali per tutti&raquo; (<a href='http://gramscisource.org/quaderno/11/nota/22' target='_blank' class='link-to-note'>ibid.</a>); sul piano ideologico evidentemente non &egrave; cos&igrave;: la lotta &egrave; molto pi&ugrave; indecisa e articolata e bisogna conquistare una a una le casematte del nemico, senza illudersi non solo che basti &ldquo;sfondare&rdquo; in un punto per avere la vittoria, ma anche che tale vittoria ideologica sia permanente. Appare evidente come queste brevi riflessioni problematizzino tutta la tematica delle &ldquo;metafore&rdquo; militari, a cui tanto spesso G. ricorre nei Q e a cui egli stesso invita implicitamente a guardare con cautela.</p></body></html>