<html><head><title>Gramsci Dictionary: Blocco agrario</title></head><body><h1>Blocco agrario</h1><p> In un noto passo della QM G. definisce la societ&agrave; del Sud Italia come un &laquo;grande blocco agrario costituito di tre strati sociali: la grande massa contadina amorfa e disgregata, gli intellettuali della piccola e media borghesia rurale, i grandi proprietari terrieri e i grandi intellettuali&raquo;. In questo contesto i contadini da un lato vivono in una situazione di &laquo;perpetuo fermento&raquo;, dall'altro, in quanto &laquo;massa&raquo;, si rivelano &laquo;incapaci di dare una espressione centralizzata alle loro aspirazioni e ai loro bisogni. Lo strato medio degli intellettuali riceve dalla base contadina le impulsioni per la sua attivit&agrave; politica e ideologica. I grandi proprietari nel campo politico e i grandi intellettuali nel campo ideologico centralizzano e dominano, in ultima analisi, tutto questo complesso di manifestazioni. Come &egrave; naturale, &egrave; nel campo ideologico che la centralizzazione si verifica con maggiore efficacia e precisione&raquo; (CPC 150). La borghesia colta meridionale &ndash; notai, medici, avvocati, insegnanti &ndash; &egrave; infatti, a detta di G., la custode e la garante del potere dei capitalisti del Nord, formando un blocco intellettuale che ha impedito &laquo;che le screpolature del blocco agrario divenissero troppo pericolose e determinassero una frana&raquo; (ivi, 155). Non a caso &laquo;Giustino Fortunato e Benedetto Croce rappresentano perci&ograve; le chiavi di volta del sistema meridionale e, in un certo senso, sono le due pi&ugrave; grandi figure della reazione italiana&raquo; (ivi, 150). In <a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 766-7, analizzando il problema del rapporto citt&agrave;-campagna nel Risorgimento, G. evidenzia come anche l'elemento principale di debolezza della politica di Crispi risiedeva nella scelta di &laquo;legarsi strettamente al gruppo settentrionale, subendone il ricatto, e di avere sistematicamente sacrificato il Meridione, cio&egrave; i contadini&raquo;. In altre parole, &laquo;di non avere osato [...] posporre agli interessi corporativi del piccolo gruppo dirigente immediato, gli interessi storici della classe futura, risvegliandone le energie latenti con una riforma agraria&raquo;. Da qui &laquo;l'impressione&raquo; che fu Cavour il solo politico a considerare &laquo;le classi agrarie meridionali come fattore primario, classi agrarie e non contadine naturalmente, cio&egrave; blocco agrario diretto da grandi proprietari e grandi intellettuali&raquo;.</p><h2>ANTONELLA AGOSTINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cavour, Camillo Benso, conte di'>Cavour, Camillo Benso, conte di</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Contadini'>Contadini</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crispi, Francesco'>Crispi, Francesco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzogiorno'>Mezzogiorno</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione meridionale'>Quistione meridionale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>