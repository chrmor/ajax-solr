<html><head><title>Gramsci Dictionary: Prefazione del '59</title></head><body><p> La Prefazione a Per la critica dell'economia politica, pubblicato da Marx nel 1859 come primo saggio di un pi&ugrave; ampio lavoro teorico, riveste nella storia del marxismo un'importanza straordinaria. Infatti questo breve testo, esemplare per la sua brillantezza letteraria e la capacit&agrave; di sintetizzare un intero percorso di ricerca e di vita, fu assunto nella Seconda Internazionale come modello dell'interpretazione materialistica della storia e i vari passaggi argomentativi e le immagini in esso presenti come altrettanti nuclei teorici attorno ai quali sviluppare il marxismo. In questo quadro, una lettura originale &egrave; quella di Antonio Labriola (In memoria del Manifesto dei comunisti, in Labriola 1965, 29-30), che valorizza la Prefazione, ma anche la storicizza, mostrando come essa cada in un momento di forte ripiegamento del movimento rivoluzionario. G., che negli scritti precedenti il carcere ricorre di rado a Labriola, trova in lui un antidoto all'irrigidimento del marxismo nel materialismo storico. Dopo aver pubblicato (5 gennaio 1918) sul &ldquo;Grido del Popolo&rdquo; il terzo paragrafo del saggio di Labriola Del materialismo storico, con il titolo redazionale Le ideologie nel divenire storico, G. scrive (12 gennaio), parlando a nome della nuova generazione socialista: &laquo;Credono, pertanto, che i canoni del materialismo storico valgano solo post factum, per studiare e comprendere gli avvenimenti del passato, e non debbano diventare ipoteca sul presente e sul futuro&raquo; (CF 555). Pi&ugrave; tardi, nel 1925, in una situazione assai diversa (era nato il PCD'I e G. era diventato un politico di spicco dell'Internazionale comunista), G. utilizza la Prefazione nella prima dispensa della Scuola interna di partito (v. RQ 122-3), omettendo per&ograve; il seguente passaggio, decisivo dal punto di vista della codificazione del materialismo storico: &laquo;Una formazione sociale non perisce prima che non siano sviluppate tutte le forze produttive per le quali essa &egrave; ancora sufficiente, e nuovi, pi&ugrave; alti rapporti di produzione non ne abbiano preso il posto, prima che le condizioni materiali di esistenza di questi ultimi siano state covate nel seno stesso della vecchia societ&agrave;. Perci&ograve; l'umanit&agrave; si pone sempre solo quei compiti che essa pu&ograve; risolvere; {se si osserva con pi&ugrave; accuratezza, si trover&agrave; sempre che il compito stesso sorge solo dove le condizioni materiali della sua risoluzione esistono gi&agrave; o almeno sono nel processo del loro divenire}&raquo; (QT 747). Il passo &egrave; stato qui riprodotto secondo la traduzione che G. della Prefazione fa in carcere e che si basa su un'antologia (Marx 1919, 43-6) contenente anche altri testi da G. parimenti tradotti: le Tesi su Feuerbach, Lavoro salariato e capitale, il primo capitolo del Manifesto del Partito comunista ecc. In quell'antologia, la Prefazione porta il titolo redazionale Il materialismo storico, titolo mantenuto da G. nella sua traduzione. Si pu&ograve; dunque dire, in sintesi, che nei Q la rilettura della Prefazione del '59 assume un duplice valore: da una parte riprende il confronto critico con il materialismo storico, che alla stregua di un filo rosso attraversa, come si &egrave; rapidamente mostrato, tutti gli anni precedenti; dall'altra, per&ograve;, per la prima volta diventa il laboratorio di un confronto con quello che era considerato l'architrave del materialismo storico medesimo, un confronto che &egrave; ora finalmente testuale e approfondito. Il passo della Prefazione sopra riportato era stato da G. omesso, come si &egrave; detto, nella dispensa per la Scuola interna di partito. Nei Q invece G. lo cita pi&ugrave; volte, dapprima a memoria, quindi sulla base della propria traduzione. Il primo rinvio &egrave; in <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 455: &laquo;1&deg;) il principio che &ldquo;nessuna societ&agrave; si pone dei compiti per la cui soluzione non esistano gi&agrave; le condizioni necessarie e sufficienti&rdquo; [o esse non siano in corso di sviluppo e di apparizione], e 2&deg;) che &ldquo;nessuna societ&agrave; cade se prima non ha svolto tutte le forme di vita che sono implicite nei suoi rapporti&rdquo;&raquo;. Il testo &egrave; anche ricordato in altri luoghi (<a href='http://gramscisource.org/quaderno/7/nota/4' target='_blank' class='link-to-note'>Q 7, 4</a>, 855; <a href='http://gramscisource.org/quaderno/7/nota/20' target='_blank' class='link-to-note'>Q 7, 20</a>, 869; <a href='http://gramscisource.org/quaderno/8/nota/195' target='_blank' class='link-to-note'>Q 8, 195</a>, 1057; <a href='http://gramscisource.org/quaderno/10b/nota/6' target='_blank' class='link-to-note'>Q 10 II, 6</a>, 1244). Come si vede, oltre alla sostituzione di &laquo;forze produttive&raquo; con &laquo;forme di vita&raquo; (ovvero, negli altri testi, &laquo;possibilit&agrave; di sviluppo&raquo; e &laquo;contenuto potenziale&raquo;), che in seguito verr&agrave; rettificata (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1579, dove accanto alla ripetizione della parafrasi &egrave; poi trascritta la traduzione letterale), vi &egrave; anche l'inversione dei due &laquo;principi&raquo;. Questa inversione &egrave; a volte mantenuta anche dopo la rettifica del testo, come in <a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1422, mentre in <a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>, 1774 il passo &egrave; citato correttamente. Le peculiarit&agrave; qui ricordate concorrono nel porre in evidenza una certa libert&agrave; di approccio al testo, libert&agrave; che si conferma in sede di interpretazione: per G. queste due proposizioni non solamente sono due principi, anzi, sono &laquo;i due principii del materialismo storico&raquo;, ma esse vanno mediate dialetticamente: &laquo;la mediazione dialettica tra i due principii del materialismo storico riportati in principio di questa nota &egrave; il concetto di rivoluzione permanente&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 456-7, ottobre 1930). Il punto di partenza &egrave; la delineazione di una storia che procede per tappe inaggirabili, scandite dallo sviluppo delle forze produttive; il punto di arrivo &egrave; una concezione della storia come identica a politica (questo vuole dire &ldquo;rivoluzione permanente&rdquo;) e l'avvio di una riscrittura critica del materialismo storico, nella quale l'economia perde il ruolo di istanza separata e perci&ograve; determinante rispetto al resto della societ&agrave; e viene inglobata nel concetto di &laquo;rapporti di forze&raquo;. Questo passaggio, avviato in Q 4, 38, &egrave; compiuto nel gi&agrave; ricordato Testo C, <a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, scritto nel 1933. Allo stesso 1933 &egrave; databile <a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>, 1774, in cui G. giunge a questa conclusione: &laquo;Il concetto di rivoluzione passiva deve essere dedotto rigorosamente dai due principii fondamentali di scienza politica: 1) che nessuna formazione sociale scompare fino a quando le forze produttive che si sono sviluppate in essa trovano ancora posto per un loro ulteriore movimento progressivo; 2) che la societ&agrave; non si pone compiti per la cui soluzione non siano gi&agrave; state covate le condizioni necessarie ecc. S'intende che questi principii devono prima essere svolti criticamente in tutta la loro portata e depurati da ogni residuo di meccanicismo e fatalismo. Cos&igrave; devono essere riportati alla descrizione dei tre momenti fondamentali in cui pu&ograve; distinguersi una &ldquo;situazione&rdquo; o un equilibrio di forze, col massimo di valorizzazione del secondo momento, o equilibrio delle forze politiche e specialmente del terzo momento o equilibrio politico-militare&raquo;. Qui il testo di Marx &egrave; diventato di &laquo;scienza politica&raquo; e i due principi vanno assunti solo dopo essere stati &laquo;depurati&raquo;, cio&egrave; &laquo;riportati&raquo; alla nozione di rapporti di forze. Il senso del testo &egrave; stato completamente ribaltato e pu&ograve; aver luogo uno svolgimento che dalla Prefazione conduce alla teoria della rivoluzione passiva, cio&egrave; alla negazione del determinismo economico. Ma il confronto, qui descritto, di G. con il materialismo storico non &egrave; una ricerca isolata. Entro il progetto di una filosofia della praxis, esso si accompagna a tutta una serie di osservazioni relative ad altri aspetti della Prefazione, l'insieme delle quali costituisce un'unitaria interpretazione. Queste osservazioni possono essere raggruppate sotto due rubriche: il significato e la funzione delle ideologie e lo statuto metaforico degli argomenti usati da Marx. Per quanto riguarda il primo punto, baster&agrave; rinviare al passo seguente: &laquo;Per la quistione della &ldquo;obbiettivit&agrave;&rdquo; della conoscenza secondo il materialismo storico, il punto di partenza deve essere l'affermazione di Marx (nell'introduzione alla Critica dell'economia politica, brano famoso sul materialismo storico) che &ldquo;gli uomini diventano consapevoli (di questo conflitto) nel terreno ideologico&rdquo; delle forme giuridiche, politiche, religiose, artistiche o filosofiche. Ma questa consapevolezza &egrave; solo limitata al conflitto tra le forze materiali di produzione e i rapporti di produzione &ndash; come materialmente dice il testo marxista &ndash; o si riferisce a ogni consapevolezza, cio&egrave; a ogni conoscenza? Questo &egrave; il problema: che pu&ograve; essere risolto con tutto l'insieme della dottrina filosofica del valore delle superstrutture ideologiche&raquo; (<a href='http://gramscisource.org/quaderno/4/nota/37' target='_blank' class='link-to-note'>Q 4, 37</a>, 454-5). G. dichiara di discostarsi dalla lettera del testo: se infatti si attribuisce alle ideologie una funzione gnoseologica, che in Marx &egrave; riservata alla critica scientifica (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 463: &laquo;la tesi di Marx &ndash; che gli uomini acquistano coscienza dei conflitti fondamentali nel terreno delle ideologie &ndash; ha un valore organico, &egrave; una tesi gnoseologica e non psicologica o morale&raquo;), la distinzione tra scienza e ideologia diventa problematica e il punto di osservazione da cui si opera la distinzione tra base reale e sovrastruttura finir&agrave; per collocarsi all'interno della seconda. Questo spostamento non perde di vista la questione della verit&agrave;, ma la riformula in termini di praxis, sulla base delle Tesi su Feuerbach. Quella verit&agrave; da Marx ridefinita come &laquo;realt&agrave; e [...] potere&raquo; del pensiero che si pu&ograve; dimostrare solo nell'&laquo;attivit&agrave; pratica&raquo; (tesi 2) &egrave; il sostrato di una concezione efficace delle ideologie come altrettante differenti modalit&agrave; di questa &ldquo;dimostrazione&rdquo;, in cui conoscenza e prassi politica sono la stessa cosa. Questa lettura &egrave; confermata dall'attacco di <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, dove G., dopo aver ricordato i due principi del materialismo storico, aggiunge che nel corso delle crisi storiche si fronteggiano forze sociali &laquo;che &ldquo;cercano&rdquo; di dimostrare (coi fatti in ultima analisi, cio&egrave; col proprio trionfo, ma immediatamente con la polemica ideologica, religiosa, filosofica, politica, giuridica ecc.) che &ldquo;esistono gi&agrave; le condizioni necessarie e sufficienti perch&eacute; determinati compiti possano e quindi debbano essere risolti storicamente&rdquo;&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 455-6). Come si vede, il passo della Prefazione viene riscritto mescolando il suo lessico &ldquo;ideologico&rdquo; con quello &ldquo;veritativo&rdquo; delle Tesi su Feuerbach (&laquo;dimostrare&raquo;). L'esito di questo spostamento rispetto alla lettera del testo &egrave; una nuova concezione dell'ideologia, svolta non pi&ugrave; come alternativa alla teoria della verit&agrave;, ma come sua parte integrante. I due principi fondamentali del materialismo storico, quelli che il marxismo della Seconda Internazionale aveva letto in chiave evoluzionistica, separando e subordinando la volont&agrave;-politica alla storia-economia, vengono interpretati a ritroso, grazie alle Tesi su Feuerbach, come attualizzazione del concetto di &ldquo;rivoluzione in permanenza&rdquo;. Con questa interpretazione concorda anche l'altro filone della rilettura della Prefazione, quello attento allo statuto delle metafore in essa presenti. Gi&agrave; in <a href='http://gramscisource.org/quaderno/1/nota/113' target='_blank' class='link-to-note'>Q 1, 113</a>, 100-1 G. osserva: &laquo;La espressione di Marx nella prefazione alla Critica dell'Economia politica (del 1859) &ldquo;cos&igrave; come non si giudica ci&ograve; che un individuo &egrave; da ci&ograve; che egli sembra a se stesso&rdquo; pu&ograve; essere riallacciata al rivolgimento avvenuto nella procedura penale e alle discussioni teoriche in proposito, allora relativamente recenti&raquo;. L'annotazione torna piuÃÅ volte in seguito. In <a href='http://gramscisource.org/quaderno/8/nota/207' target='_blank' class='link-to-note'>Q 8, 207</a>, 1065 viene accostata all'altra immagine, parimenti presente nella Prefazione, dell'economia come anatomia della societ&agrave; civile. G. nota che la conoscenza dell'&laquo;origine della metafora usata per indicare un concetto nuovamente scoperto, aiuta a comprendere meglio il concetto stesso, che viene riportato al mondo culturale e storicamente determinato in cui &egrave; sorto&raquo;. Nel testo precedente, dedicato alla Storia del materialismo di Friedrich Albert Lange, G. aveva osservato: &laquo;Si potr&agrave; cos&igrave; vedere come la terminologia ha la sua importanza nel determinare errori e deviazioni, quando si dimentichi che la terminologia &egrave; convenzionale e che occorre sempre risalire alle fonti culturali per identificarne il valore esatto, poich&eacute; sotto una stessa formula convenzionale possono annidarsi contenuti differenti&raquo; (<a href='http://gramscisource.org/quaderno/8/nota/206' target='_blank' class='link-to-note'>Q 8, 206</a>, 1065). E proprio Quistioni di terminologia si intitola <a href='http://gramscisource.org/quaderno/8/nota/207' target='_blank' class='link-to-note'>Q 8, 207</a>, in cui dunque viene gi&agrave; implicitamente espresso un giudizio preciso sul valore di posizione originario di entrambe le affermazioni. Nel caso della metafora anatomica, quel valore di posizione sta nel legame con il linguaggio delle scienze naturali ai tempi di Marx, con la loro funzione culturalmente progressiva e con l'idea democratica di &ldquo;verit&agrave;&rdquo; ad esse legata (e conseguentemente con la potenza polemica che essa portava con s&eacute;), come viene esplicitato nella seconda stesura, <a href='http://gramscisource.org/quaderno/11/nota/50' target='_blank' class='link-to-note'>Q 11, 50</a>, 1474, Storia della terminologia e delle metafore, dove G. precisa che &laquo;la metafora [dell'economia come anatomia della societ&agrave; civile, ndr] era giustificata anche dalla sua &ldquo;popolarit&agrave;&rdquo;, cio&egrave; dal fatto che offriva anche a un pubblico non intellettualmente raffinato, uno schema di facile comprensione (di questo fatto non si tiene quasi mai il conto debito: che la filosofia della prassi, proponendosi di riformare intellettualmente e moralmente strati sociali culturalmente arretrati, ricorre a metafore talvolta &ldquo;grossolane e violente&rdquo; nella loro popolarit&agrave;)&raquo;; pertanto occorre sempre &laquo;precisare il limite della metafora stessa&raquo; per &laquo;impedire che essa si materializzi e si meccanicizzi&raquo; (<a href='http://gramscisource.org/quaderno/11/nota/50' target='_blank' class='link-to-note'>ibid.</a>), ponendo esclusivamente l'accento su qualcosa che era presente nell'immagine iniziale solo come accessorio polemico (la storiografia spiritualistica: <a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1321, in cui viene anche ricordato il passo della Prefazione di derivazione giudiziaria: &laquo;Bisognerebbe studiare contro quali correnti storiografiche la filosofia della praxis ha reagito nel momento della sua fondazione e quali erano le opinioni pi&ugrave; diffuse in quel tempo anche riguardo alle altre scienze. Le stesse immagini e metafore cui ricorrono spesso i fondatori della filosofia della praxis danno indizi in proposito&raquo;). Il contenuto positivo della metafora non eccede invece il richiamo alla necessit&agrave; di &laquo;approfondire le ricerche metodologiche e filosofiche&raquo; (<a href='http://gramscisource.org/quaderno/8/nota/240' target='_blank' class='link-to-note'>Q 8, 240</a>, 1091, ripreso senza variazioni in <a href='http://gramscisource.org/quaderno/10a/nota/13' target='_blank' class='link-to-note'>Q 10 I, 13</a>, 1238). Riflettendo sulle due metafore, anatomica e giudiziaria, presenti nella Prefazione, G. riconduce la stessa dicotomia base-sovrastruttura a un'espressione metaforica, la cui funzione &egrave; polemica. Il carattere &laquo;grossolano e violento&raquo; di queste metafore non &egrave; un modo per ridurne il significato, ma per restituirle alla funzione politica e anche &ldquo;sarcastica&rdquo; (&ldquo;storicistica&rdquo;, di &ldquo;transizione&rdquo;: <a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 23) che era loro propria. L'errore sta invece nel bloccarle a una letteralit&agrave; che non possiedono, traendo da esse una teoria della verit&agrave; che separa nettamente la scienza dalla politica, la storia dai rapporti di forze. La riattivazione delle metafore non pu&ograve; andare oltre questo livello, critico-negativo, che consiste nel limitare la portata teorica di una determinata espressione, riattivando contenuti e intenti di un determinato &ldquo;linguaggio&rdquo; (in questo caso, il marxismo) che sono andati perduti. Ma questa sintesi artificiale di espressione e significato &egrave; resa possibile dalla concezione pratico-politica del pensiero e dunque del linguaggio. Questa pars destruens &egrave; condizionata da una pars construens, che &egrave; la messa in luce del valore pratico-politico &ndash; e dunque veritativo &ndash; dei diversi linguaggi, ovvero ideologie: la teoria della traducibilit&agrave; dei linguaggi. Infatti nel testo che segue (<a href='http://gramscisource.org/quaderno/8/nota/207' target='_blank' class='link-to-note'>Q 8, 207</a>, Quistioni di terminologia), intitolato Traducibilit&agrave; [reciproca] delle culture nazionali, G. torna su un tema gi&agrave; toccato nel Q 1, proseguendo la meditazione sul modo nel quale le lingue-ideologie nazionali francese e tedesca hanno &ldquo;incorporato&rdquo; gli interessi delle rispettive borghesie, indirizzandole, per vie diverse e anzi op poste, verso un comune obiettivo &ldquo;rivoluzionario&rdquo; (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1066-7).</p></body></html>