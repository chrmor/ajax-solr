<html><head><title>Gramsci Dictionary: Conformismo</title></head><body><h1>Conformismo</h1><p> &laquo;Conformismo significa poi niente altro che &ldquo;socialit&agrave;&rdquo;, ma piace impiegare la parola &ldquo;conformismo&rdquo; appunto per urtare gli imbecilli&raquo; (<a href='http://gramscisource.org/quaderno/14/nota/61' target='_blank' class='link-to-note'>Q 14, 61</a>, 1720). Questa lapidaria definizione gramsciana fa comprendere come &laquo;conformismo&raquo; spesso nei Q sia da intendere quale opposto di &ldquo;individualismo&rdquo;, piuttosto che di &ldquo;eterodossia&rdquo;. G. indaga il rapporto tra individuo e gruppo socio-culturale di appartenenza, giungendo alla conclusione che &laquo;per la propria concezione del mondo si appartiene sempre a un determinato aggruppamento, e precisamente a quello di tutti gli elementi sociali che condividono uno stesso modo di pensare e di operare. Si &egrave; conformisti di un qualche conformismo, si &egrave; sempre uomini-massa o uomini-collettivi&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1376). Tale visione dell'individuo, definito intrinsecamente a partire dal suo rapporto con gli altri, e della societ&agrave;, divisa in sottoinsiemi in cui si intrecciano momenti socio-economici e culturali, porta l'autore a respingere l'impostazione etica kantiana, che presuppone una societ&agrave;, un mondo, una cultura omogenei, cio&egrave; &ndash; afferma G. &ndash; &laquo;un conformismo &ldquo;mondiale&rdquo;&raquo; (<a href='http://gramscisource.org/quaderno/11/nota/58' target='_blank' class='link-to-note'>Q 11, 58</a>, 1484). Se dunque nei primi Q il termine &laquo;conformismo&raquo; &egrave; usato con una valenza non particolarmente significativa, come opposto di &ldquo;eterodosso&rdquo; &ndash; si parla ad esempio di &laquo;un corso di pensieri poco conformista&raquo; (<a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, 493) &ndash; a partire dal Q 6 esso assume (accanto al significato tradizionale, che permane, v. ad esempio <a href='http://gramscisource.org/quaderno/6/nota/158' target='_blank' class='link-to-note'>Q 6, 158</a>, 813) anche una curvatura particolare, che lo porta a far parte della famiglia di lemmi connessi alla visione gramsciana dell'ideologia come concezione del mondo. Il nuovo significato inizia a delinearsi in riferimento al diritto, alla sua &laquo;funzione [...] nello Stato e nella Societ&agrave;&raquo;, poich&eacute; &laquo;attraverso il &ldquo;diritto&rdquo; lo Stato [...] tende a creare un conformismo sociale&raquo; (<a href='http://gramscisource.org/quaderno/6/nota/84' target='_blank' class='link-to-note'>Q 6, 84</a>, 757). Poche pagine dopo, in <a href='http://gramscisource.org/quaderno/6/nota/98' target='_blank' class='link-to-note'>Q 6, 98</a>, 773, nella nota intitolata I costumi e le leggi, G. parla analogamente di &laquo;conformismo segnato dal diritto&raquo;. E pi&ugrave; avanti (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1565) pone la &laquo;quistione dell'&ldquo;uomo collettivo&rdquo; o del &ldquo;conformismo sociale&rdquo;&raquo;, ovvero del &laquo;compito educativo e formativo dello Stato&raquo; (<a href='http://gramscisource.org/quaderno/13/nota/7' target='_blank' class='link-to-note'>ibid.</a>). Il termine assume cos&igrave; a volte un significato vicino a &laquo;ideologia&raquo; e viene rapportato alla lotta per l'egemonia: &laquo;il conformismo &egrave; sempre esistito: si tratta oggi di lotta tra &ldquo;due conformismi&rdquo; cio&egrave; di una lotta di egemonia&raquo; (<a href='http://gramscisource.org/quaderno/7/nota/12' target='_blank' class='link-to-note'>Q 7, 12</a>, 862); &laquo;la socialit&agrave;, il conformismo, &egrave; il risultato di una lotta culturale (e non solo culturale)&raquo; (<a href='http://gramscisource.org/quaderno/14/nota/61' target='_blank' class='link-to-note'>Q 14, 61</a>, 1720). Si tratta di lottare contro il conformismo &laquo;autoritario&raquo; e &laquo;retrivo&raquo; per approdare all'&laquo;uomo-collettivo&raquo;, sviluppando l'&laquo;individualit&agrave; e [una, ndr] personalit&agrave; critica&raquo; (<a href='http://gramscisource.org/quaderno/9/nota/23' target='_blank' class='link-to-note'>Q 9, 23</a>, 1111), sulla base di un nuovo rapporto tra singolo e collettivit&agrave;: &laquo;Lo sviluppo delle forze economiche sulle nuove basi e l'instaurazione progressiva della nuova struttura [...] avendo creato un nuovo &ldquo;conformismo&rdquo; dal basso, permetteranno nuove possibilit&agrave; di autodisciplina, cio&egrave; di libert&agrave; anche individuale&raquo; (<a href='http://gramscisource.org/quaderno/7/nota/12' target='_blank' class='link-to-note'>Q 7, 12</a>, 863). Sar&agrave; anche compito del partito, del &laquo;moderno Principe&raquo;, affrontare &laquo;la quistione dell'uomo collettivo, cio&egrave; del &ldquo;conformismo sociale&rdquo; ossia del fine di creare un nuovo livello di civilt&agrave;&raquo; (<a href='http://gramscisource.org/quaderno/8/nota/52' target='_blank' class='link-to-note'>Q 8, 52</a>, 972). Da segnalare infine che G. parla anche di &laquo;conformismo grammaticale&raquo; o &laquo;linguistico&raquo; (<a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2342-3): la grammatica come azione &ldquo;normativa&rdquo; per omogeneizzare gruppi e classi sociali, dare loro identit&agrave;, stabilire gerarchie. Fondamentale tale conformismo linguistico in relazione alla nazione, come indica lo stesso titolo di <a href='http://gramscisource.org/quaderno/29/nota/3' target='_blank' class='link-to-note'>Q 29, 3</a>, 2345: Focolai di irradiazione di innovazioni linguistiche nella tradizione e di un conformismo nazionale linguistico nelle grandi masse nazionali, che in buona parte coincide con l'apparato egemonico proprio dello &laquo;Stato integrale&raquo;: &laquo;1) La scuola; 2) i giornali; 3) gli scrittori d'arte e quelli popolari; 4) il teatro e il cinematografo sonoro; 5) la radio; 6) le riunioni pubbliche&raquo; (<a href='http://gramscisource.org/quaderno/29/nota/3' target='_blank' class='link-to-note'>ibid.</a>).</p><h2>GUIDO LIGUORI</h2></body></html>