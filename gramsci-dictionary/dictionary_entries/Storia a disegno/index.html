<html><head><title>Gramsci Dictionary: Storia a disegno</title></head><body><p> G. utilizza l'espressione &laquo;storia a disegno&raquo; per caratterizzare il liberalismo di Croce. Implicitamente la locuzione intende ritorcere contro Croce la critica che questi muove a quelli che considera residui metafisici nel pensiero di Marx. Per G. infatti il sistema crociano resta essenzialmente speculativo e continua a porsi all'interno della problematica teologica e metafisica (<a href='http://dl.gramsciproject.org/quaderno/8/nota/224' target='_blank' class='link-to-note'>Q 8, 224</a>, 1081-2). Nella primavera-estate 1932, approfondendo queste critiche, G. definisce quella di Croce &laquo;una forma, abilmente mascherata, di storia a disegno, come tutte le concezioni liberali riformistiche&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>Q 10 II, 41.XVI</a>, 1327). Per G. nell'interpretazione crociana della dialettica si nasconde un determinismo metafisico; ci&ograve; diventa evidente nella storiografia di Croce e nel suo trattamento della dialettica della lotta politica. G. sostiene che &laquo;se si pu&ograve; affermare, genericamente, che la sintesi conserva ci&ograve; che &egrave; vitale ancora della tesi, superata dall'antitesi, non si pu&ograve; affermare, senza arbitrio, ci&ograve; che sar&agrave; conservato, ci&ograve; che a priori si ritiene vitale, senza cadere nell'ideologismo, senza cadere nella concezione di una storia a disegno&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>ibid.</a>). La storiografia di Croce presuppone implicitamente che ci&ograve; che rimarr&agrave; vitale a seguito di ogni conflitto politico &egrave; &laquo;la forma liberale dello Stato, la forma cio&egrave; che garantisce a ogni forza politica di muoversi e di lottare liberamente&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>ibid.</a>). &laquo;Concepire lo svolgimento storico come un gioco sportivo col suo arbitro e le sue norme prestabilite da rispettare lealmente, &egrave; una forma di storia a disegno&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>ivi</a>, 1328). La storiografia di Croce &egrave; perci&ograve; una legittimazione metafisica del presente, in quanto riduce la &laquo;dialettica a un processo di evoluzione riformistica &ldquo;rivoluzione-restaurazione&rdquo;, in cui solo il secondo termine &egrave; valido&raquo; (<a href='http://dl.gramsciproject.org/quaderno/10b/nota/41%20XVI' target='_blank' class='link-to-note'>ibid.</a>). Con &laquo;storia a disegno&raquo; G. combina le dimensioni politica e filosofica della sua critica dello storicismo speculativo di Croce e al contempo fornisce i criteri per la critica di tutte le forme di pensiero sedicenti &ldquo;laiche&rdquo;, ma in cui &laquo;si tratta [...] del &ldquo;concetto&rdquo; di storia e non della storia&raquo; (<a href='http://dl.gramsciproject.org/quaderno/8/nota/224' target='_blank' class='link-to-note'>Q 8, 224</a>, 1082).</p></body></html>