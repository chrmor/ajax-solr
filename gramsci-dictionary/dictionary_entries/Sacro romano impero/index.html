<html><head><title>Gramsci Dictionary: Sacro romano impero</title></head><body><h1>Sacro romano impero</h1><p> Se gi&agrave; in Italia Cesare, dando la cittadinanza non solo ai medici, ma anche ai maestri delle altre arti liberali, favor&igrave; a Roma la nascita di una &laquo;categoria di intellettuali &ldquo;imperiali&rdquo;&raquo; (<a href='http://gramscisource.org/quaderno/8/nota/22' target='_blank' class='link-to-note'>Q 8, 22</a>, 954) e quindi cosmopoliti, mentre la citt&agrave; divent&ograve; il centro della cosmopoli dell'impero e poi sede dell'istituzione universale del papato, G. ricorda che anche la Germania &egrave; stata la &laquo;sede di una istituzione e di una ideologia universalistica supernazionale (Sacro Romano Impero della Nazione tedesca)&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 480). Si diede cos&igrave; una &laquo;certa quantit&agrave; di personale alla cosmopoli medioevale&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>), impoverendo le energie nazionali e &laquo;suscitando lotte che distoglievano dai problemi di organizzazione nazionale e mantenevano la disgregazione territoriale del Medio Evo&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1526). Il Sacro romano impero &egrave; d'altronde espressione di una &laquo;tendenza politica&raquo; originata dall'impero romano: in <a href='http://gramscisource.org/quaderno/5/nota/42' target='_blank' class='link-to-note'>Q 5, 42</a> G. rammenta che esso fu coinvolto nella svalutazione della storia romana, annoverata da H. G. Wells tra le reazioni alla tradizione di Roma. Un tentativo di tornare in Italia al Sacro romano impero (al potere papale sulle coscienze) per G. fu invece il richiamo all'antichit&agrave; romana, espresso in primis dalla rinascita del latino letterario, e il &laquo;trionfo della romanit&agrave;&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 645), che caratterizzarono il Rinascimento: per l'autore dei Q si tratt&ograve; di un recupero puramente strumentale, in un'ottica politica che si rivel&ograve; &laquo;una farsa dopo la tragedia&raquo; (<a href='http://gramscisource.org/quaderno/5/nota/123' target='_blank' class='link-to-note'>ibid.</a>). In Germania invece G. rileva una &laquo;continuit&agrave; ininterrotta (non interrotta da invasioni straniere permanenti)&raquo; (<a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>, 1808) tra il Sacro romano impero (Primo Reich) e l'et&agrave; moderna, che da Federico il Grande arriva al 1914 (Secondo Reich): essa rende facilmente comprensibile il concetto di Terzo Reich.</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cesare, Caio Giulio'>Cesare, Caio Giulio</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Germania'>Germania</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Impero romano'>Impero romano</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Medioevo'>Medioevo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Roma'>Roma</a></body></html>