<html><head><title>Gramsci Dictionary: Poesia</title></head><body><p> Si potrebbe dire, in prima approssimazione, che l'interesse ricorrente di G. per la questione-poesia da un lato si collochi, o tenda a collocarsi, all'interno della pi&ugrave; generale &laquo;quistione politica degli intellettuali&raquo;, dall'altro dia vita, pur intrecciandosi in qualche modo col primo aspetto, a un fitto tessuto di riflessioni teorico-metodologiche che, lontane dalle sirene delle cosiddette estetiche marxiste, sono volte a ingaggiare un qualche confronto critico con gli assunti dell'estetica idealistico-crociana: un confronto critico, tuttavia, costitutivamente parziale e irrisolto, per certi versi accostabile a quello esercitato dalla cosiddetta &ldquo;sinistra&rdquo; crociana. Si deve aggiungere, in verit&agrave;, al tempo stesso, che questa tensione della riflessione gramsciana, irta di difficolt&agrave; e talvolta di contraddizioni, cede il passo di fatto, il pi&ugrave; delle volte, a una sorta di sottrazione, da parte di G., alla &ldquo;logica&rdquo; profonda della milizia estetica di Croce. Nel lungo paragrafo sugli intellettuali del Q 4 G., dopo aver messo l'accento sulla necessit&agrave; di operare, per quanto riguarda il mondo moderno, &laquo;una estensione molto grande del concetto di intellettuali&raquo; (se si vuole giungere a &laquo;una approssimazione concreta della realt&agrave;&raquo;), afferma che da un punto di vista &laquo;intrinseco&raquo; l'attivit&agrave; intellettuale pu&ograve; essere distinta in vari gradi, i quali nei momenti di &laquo;estrema opposizione&raquo; danno luogo a una vera e propria differenza qualitativa: &laquo;nel pi&ugrave; alto gradino troviamo i &ldquo;creatori&rdquo; delle varie scienze, della filosofia, della poesia ecc.; nel pi&ugrave; basso i pi&ugrave; umili &ldquo;amministratori e divulgatori&rdquo; della ricchezza intellettuale tradizionale&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476). L'autore dei Q precisa che nell'insieme tutte le parti elencate &laquo;si sentono solidali&raquo;. I creatori della poesia, insieme agli altri, costituiscono la &laquo;categoria tradizionale&raquo; degli intellettuali, i quali avvertono &laquo;con spirito di corpo&raquo; la continuit&agrave; della loro condizione e qualifica intellettuale, al punto da determinare &laquo;l'apparenza&raquo; reale di s&eacute; come gruppo sociale indipendente, con suoi propri caratteri, con una certa autonomia dal gruppo sociale dominante (<a href='http://gramscisource.org/quaderno/4/nota/49' target='_blank' class='link-to-note'>ivi</a>, 475). In qualche connessione con questo piano generale di riflessione si possono collocare molti spunti di G. sulla questione poesia. Muovendo da un passo del Croce di Cultura e vita morale, in cui si affermava che &laquo;poesia non genera poesia&raquo; e che la partenogenesi non pu&ograve; aver luogo, ma che &egrave; necessario &laquo;l'intervento dell'elemento maschile, di ci&ograve; che &egrave; reale, passionale, pratico, morale&raquo;, egli osserva che quelle affermazioni possono essere fatte proprie dal marxismo o materialismo storico e possono essere estese dalla poesia e dalla letteratura alle ideologie e alle superstrutture: le quali tutte sono generate, dunque, non per partenogenesi, ma &laquo;per l'intervento dell'elemento &ldquo;maschile&rdquo; &ndash; la storia &ndash; l'attivit&agrave; rivoluzionaria che crea il &ldquo;nuovo uomo&rdquo;, cio&egrave; nuovi rapporti sociali&raquo; (<a href='http://gramscisource.org/quaderno/6/nota/64' target='_blank' class='link-to-note'>Q 6, 64</a>, 733). Particolarmente interessanti sono le ulteriori osservazioni: per via del cambiamento prodotto dalla storia, accade che il vecchio uomo diventi anch'esso &ldquo;nuovo&rdquo; e che, in questo processo, prima che il nuovo uomo, &laquo;creato positivamente&raquo;, possa dare poesia, si produca una sorta di canto del cigno del &laquo;vecchio uomo rinnovato positivamente&raquo;. Spesso &ndash; conclude G. &ndash; questo canto del cigno risulta di grande, &laquo;mirabile&raquo; splendore per via dell'interazione e dell'intreccio di vecchio e nuovo e del conseguente, incomparabile arroventarsi delle passioni: &laquo;Non &egrave; forse la Divina Commedia un po' il canto del cigno medioevale, che pure anticipa i nuovi tempi e la nuova storia?&raquo; (<a href='http://gramscisource.org/quaderno/6/nota/64' target='_blank' class='link-to-note'>ivi</a>, 734). Proprio il poema dantesco e la lettura operatane da Croce costituiscono il terreno su cui si produce a pi&ugrave; riprese il cimento teorico-metodologico di G. A proposito del canto X dell'Inferno egli affronta quella che chiama la &laquo;quistione su &ldquo;struttura e poesia&rdquo; [...] secondo B. Croce e L. Russo&raquo; (<a href='http://gramscisource.org/quaderno/4/nota/78' target='_blank' class='link-to-note'>Q 4, 78</a>, 516). Alla fine di un'analisi assai lucida e persuasiva, ricca di citazioni, da De Sanctis a Bernard Shaw a Isidoro del Lungo, G. giunge a &ldquo;correggere&rdquo; il giudizio crociano sulla Divina commedia come &laquo;romanzo teologico&raquo; (da cui germinano di volta in volta singole gemme poetiche) e ad affermare che nel canto la parte strutturale o &ldquo;didascalica&rdquo; &laquo;non &egrave; solo struttura [...], &egrave; anche poesia, &egrave; un elemento necessario del dramma che si &egrave; svolto&raquo; (<a href='http://gramscisource.org/quaderno/4/nota/78' target='_blank' class='link-to-note'>ivi</a>, 518). Questa trattazione critica del nodo crociano struttura-poesia &egrave; funzionale in G. alla definizione di una questione pi&ugrave; generale, relativa a quella che egli chiama &laquo;l'attivit&agrave; critica normale&raquo;. Quest'ultima, dal momento che sarebbe assurdo pretendere &laquo;che ogni anno o anche ogni dieci anni, la letteratura di un paese produca un Promessi Sposi o un Sepolcri ecc.&raquo;, non pu&ograve; che avere &laquo;un carattere prevalentemente &ldquo;culturale&rdquo;&raquo; e non pu&ograve; che essere &laquo;una critica di &ldquo;tendenza&rdquo;&raquo;, a meno di &laquo;diventare un continuo massacro&raquo; (<a href='http://gramscisource.org/quaderno/23/nota/36' target='_blank' class='link-to-note'>Q 23, 36</a>, 2230). Infatti un'attivit&agrave; critica che avesse un'attitudine puramente destruens, &laquo;permanentemente negativa&raquo;, fatta tutta di notazioni tendenti a dimostrare che &laquo;si tratta di &ldquo;non poesia&rdquo; e non di &ldquo;poesia&rdquo;&raquo;, diventerebbe &ndash; afferma G. &ndash; &laquo;stucchevole e rivoltante&raquo;. In sostanza, l'attivit&agrave; critica, nel campo letterario, dovrebbe avere sempre un aspetto positivo, nel senso che dovrebbe mettere in rilievo un valore positivo, nella singola opera presa in esame o, meglio, in gruppi di opere messe in serie sulla base di quel valore. G. non chiarisce che cosa debba intendersi per &laquo;valore positivo&raquo;, laddove la critica letteraria, legata al marxismo &ldquo;ufficiale&rdquo; italiano degli anni Cinquanta, ritradusse decisamente questo punto gramsciano all'interno dei parametri della cosiddetta &ldquo;critica ideologica&rdquo;, volta a distinguere, sul terreno delle opere letterarie, tra &ldquo;progresso&rdquo; e &ldquo;reazione&rdquo;. Infine, va rilevato anche che, per quanto riguarda il teatro di Pirandello, l'autore dei Q si colloca in un'ottica valutativa e, in alcuni momenti, persino un tantino &ldquo;giudiziaria&rdquo;. G. afferma decisamente che il teatro pirandelliano &egrave; strettamente legato non solo &laquo;ai valori artistico-letterari &ldquo;scritti&rdquo;&raquo;, ma anche &laquo;alla personalit&agrave; fisica dello scrittore&raquo;, cio&egrave; alla sua presenza di capocomico e regista (<a href='http://gramscisource.org/quaderno/9/nota/134' target='_blank' class='link-to-note'>Q 9, 134</a>, 1196). Una volta morto lo scrittore, allora del suo teatro non rester&agrave; che &laquo;un &ldquo;canovaccio&rdquo; generico&raquo;, in un certo senso accostabile &ndash; secondo G. &ndash; &laquo;agli scenari del teatro goldoniano&raquo;, a &laquo;dei &ldquo;pretesti&rdquo; teatrali&raquo;, non alla &laquo;&ldquo;poesia&rdquo; eterna&raquo; (<a href='http://gramscisource.org/quaderno/9/nota/134' target='_blank' class='link-to-note'>ibid.</a>): al contrario di quello che accade per una tragedia di Shakespeare, che, pur potendo diventare anch'essa &laquo;pretesto&raquo; per spettacoli teatrali &laquo;diversamente originali&raquo;, &egrave; tuttavia &laquo;poesia e arte anche fuori del teatro e dello spettacolo&raquo; (<a href='http://gramscisource.org/quaderno/9/nota/134' target='_blank' class='link-to-note'>ivi</a>, 1197).</p></body></html>