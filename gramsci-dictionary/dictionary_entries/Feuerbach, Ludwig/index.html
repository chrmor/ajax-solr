<html><head><title>Gramsci Dictionary: Feuerbach, Ludwig</title></head><body><h1>Feuerbach, Ludwig</h1><p> A differenza di Engels, che nella Prefazione al suo Ludovico Feuerbach e il punto d'approdo della filosofia classica tedesca tributa al filosofo di Landshut un importante tributo (definendolo &laquo;anello intermedio tra la filosofia hegeliana e la nostra concezione&raquo;: Engels 1972, 14), G. si mostra nei suoi confronti sempre piuttosto freddo: Feuerbach non &egrave; un autore con cui egli instauri nei Q un qualche dialogo critico e non vi sono, salvo un caso, riferimenti diretti o indiretti ai suoi testi. La specificit&agrave; del materialismo di Feuerbach &egrave; negata in una nota di prima stesura, in cui &egrave; ritenuto, tra &laquo;i continuatori di Hegel&raquo; che hanno distrutto l'unit&agrave; dialettica di materialismo e idealismo del maestro, un mero rappresentante del &laquo;vecchio materialismo&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424), mentre nella seconda stesura scompare il nome di Feuerbach e si parla genericamente di ritorno ai &laquo;sistemi materialistici&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1861). Tra le due versioni vi &egrave; la nota sulla Storia critica del materialismo di Lange (prima edizione italiana 1932), considerato da G. &laquo;storico coscienzioso e acuto, che ha del materialismo un concetto assai preciso, definito e limitato e perci&ograve;, con grande stupore e quasi sdegno di alcuni (come il Plekhanov), non considera materialistici n&eacute; il materialismo storico e neanche la filosofia di Feuerbach&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1410-1, che riprende <a href='http://gramscisource.org/quaderno/8/nota/206' target='_blank' class='link-to-note'>Q 8, 206</a>, 1065). In un successivo schema generale di storia della filosofia, a Feuerbach &egrave; riconosciuto quel ruolo di anello intermedio (di cui parlava Engels) tra la sintesi dialettica di Hegel e la filosofia della prassi: &laquo;Dalla decomposizione dell'hegelismo risulta l'inizio di un nuovo processo culturale, di carattere diverso da quelli precedenti, in cui, cio&egrave;, si unificano il movimento pratico e il pensiero teorico [...] nasce un nuovo modo di concepire il mondo e l'uomo, e [...] tale concezione non &egrave; pi&ugrave; riservata ai grandi intellettuali, ai filosofi di professione, ma tende a diventare popolare, di massa [...] Che tale inizio risulti dal confluire di vari elementi, apparentemente eterogenei, non maraviglia: Feuerbach, come critico di Hegel, la scuola di Tubinga come affermazione della critica storica e filosofica della religione ecc. Anzi &egrave; da notare che un tale capovolgimento non poteva non avere connessioni con la religione&raquo; (<a href='http://gramscisource.org/quaderno/15/nota/61' target='_blank' class='link-to-note'>Q 15, 61</a>, 1826, Testo B). Feuerbach &egrave; in qualche modo liberato dall'iniziale iscrizione tra i materialisti volgari e compreso in un percorso storico in cui svolge un ruolo essenziale a partire dalla critica della religione. G., qui in grande sintonia con l'interpretazione engelsiana, scrive: &laquo;la filosofia della praxis, nel suo fondatore, ha rivissuto tutta questa esperienza, di hegelismo, feuerbacchismo, materialismo francese &ndash; per ricostruire la sintesi dell'unit&agrave; dialettica: &ldquo;l'uomo che cammina sulle gambe&rdquo;&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1861, Testo C). Ma si tratta di unit&agrave; dialettica della filosofia della prassi e non di parti integranti &ndash; come scriveva Lenin nel 1913 in un testo (Tre fonti e tre parti integranti del marxismo) cui G. si riferisce in <a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1246 e pi&ugrave; esplicitamente in <a href='http://gramscisource.org/quaderno/11/nota/32' target='_blank' class='link-to-note'>Q 11, 32</a>. La filosofia della prassi per G. non deve assolutamente fondarsi sul materialismo filosofico, feuerbachiano o meno che sia: essa &laquo;&ldquo;basta a se stessa&rdquo;, contiene in s&eacute; tutti gli elementi fondamentali per costruire una totale ed integrale concezione del mondo, una totale filosofia e teoria delle scienze naturali, non solo, ma anche per vivificare una integrale organizzazione pratica della societ&agrave;, cio&egrave; per diventare una totale, integrale civilt&agrave;&raquo;. Gli &laquo;elementi di spinozismo, di feuerbachismo, di hegelismo, di materialismo francese, ecc.&raquo; fanno parte esclusivamente della ricostruzione della biografia intellettuale di Marx, ma &laquo;non sono per nulla parti essenziali della filosofia della praxis n&eacute; questa si riduce a quelli&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1434-6). Solo in una nota G. si rapporta a una tarda (1862) opera minore di Feuerbach (Il mistero del sacrificio, o l'uomo &egrave; ci&ograve; che mangia), nota nella tradizione socialista, piuttosto che per il suo contenuto, per il carattere di aforisma del titolo, presente anche in un articolo polemico gramsciano del 1918 in difesa delle cooperative di consumo socialiste contro i commercianti torinesi: &laquo;L'anima si conosce attraverso lo stomaco: dimmi cosa mangi e ti dir&ograve; chi sei. L'esercente &egrave; il padrone dello stomaco: diventer&agrave; il padrone delle anime, diventer&agrave; il guidatore delle coscienze italiane&raquo; (Propaganda, 1&deg; gennaio 1918, in CF 534-5). G. riprende l'aforisma feuerbachiano, ma non si limita a una facile demolizione del materialismo volgare, cui esso sembra a prima vista prestarsi ampiamente, secondo un'&laquo;interpretazione gretta e stolta&raquo;, accolta da Bordiga, per cui &laquo;i cibi hanno una immediata influenza determinatrice sul modo di pensare. [...] Se questa affermazione fosse vera, la storia avrebbe la sua matrice determinante nella cucina e le rivoluzioni coinciderebbero coi mutamenti radicali dell'alimentazione di massa&raquo; (<a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 883). Liberata dal piatto naturalismo, l'affermazione di Feuerbach pu&ograve; essere compresa nella categoria, propria del materialismo storico, di rapporti sociali storicamente determinati: &laquo;D'altronde &egrave; anche vero che &ldquo;l'uomo &egrave; quello che mangia&rdquo;, in quanto l'alimentazione &egrave; una delle espressioni dei rapporti sociali nel loro complesso, e ogni raggruppamento sociale ha una sua fondamentale alimentazione, ma allo stesso modo si pu&ograve; dire che l'&ldquo;uomo &egrave; il suo appartamento&rdquo;, l'&ldquo;uomo &egrave; il suo particolare modo di riprodursi cio&egrave; la sua famiglia&rdquo;, poich&eacute; l'alimentazione, l'abbigliamento, la casa, la riproduzione sono elementi della vita sociale in cui appunto in modo pi&ugrave; evidente e pi&ugrave; diffuso (cio&egrave; con estensione di massa) si manifesta il complesso dei rapporti sociali&raquo; (<a href='http://gramscisource.org/quaderno/7/nota/35' target='_blank' class='link-to-note'>ivi</a>, 884). Riprendendo e ampliando la critica marxiana a Feuerbach, G. abbozza qui una teoria della natura umana e dell'unit&agrave; del genere umano: &laquo;La filosofia non pu&ograve; essere ridotta ad una naturalistica &ldquo;antropologia&rdquo;, cio&egrave; l'unit&agrave; del genere umano non &egrave; data dalla natura &ldquo;biologica&rdquo; dell'uomo; le differenze dell'uomo, che contano nella storia non sono quelle biologiche [...] Che la &ldquo;natura umana&rdquo; sia il &ldquo;complesso dei rapporti sociali&rdquo; &egrave; la risposta pi&ugrave; soddisfacente, perch&eacute; include l'idea del divenire: l'uomo diviene, si muta continuamente col mutarsi dei rapporti sociali, e per ch&eacute; nega l'&ldquo;uomo in generale&rdquo;: infatti i rapporti sociali sono espressi da diversi gruppi di uomini che si presuppongono, la cui unit&agrave; &egrave; dialettica, non formale&raquo; (<a href='http://gramscisource.org/quaderno/7/nota/35' target='_blank' class='link-to-note'>ivi</a>, 884-5).</p><h2>ANDREA CATONE</h2></body></html>