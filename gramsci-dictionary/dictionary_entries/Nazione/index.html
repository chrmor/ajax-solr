<html><head><title>Gramsci Dictionary: Nazione</title></head><body><p> La riflessione sulla nazione &ndash; sulla sua struttura e sulla sua funzione &ndash; si intreccia in G., fin dagli scritti torinesi, da un lato con l'analisi dello schieramento di forze della borghesia in Italia e comparativamente in altri paesi, dall'altro con la logica di potenza internazionale propria degli Stati, con i relativi riflessi interni ed esterni (imperialismo e guerra). La nazione non &egrave; per&ograve; mai intesa da G. come un organismo solo politico (e meno che mai &ldquo;spirituale&rdquo;, secondo l'accezione liberale): alla base di queste analisi vi &egrave; infatti l'esplorazione dell'intreccio contraddittorio, ma funzionale, tra la moderna forma di organismo politico, lo Stato-nazione, un organismo stabile ed esclusivo, e la prospettiva mobile e inclusiva &ndash; al limite &ldquo;mondiale&rdquo; &ndash; del mercato capitalistico. Queste analisi di volta in volta politiche ed economiche si indirizzano a loro volta a un fuoco unitario, che &egrave; la strategia della rivoluzione italiana, la valutazione cio&egrave; del modo in cui l'azione politica organizzata della classe operaia possa intervenire nella storia d'Italia come fattore risolutivo dell'insieme delle sue contraddizioni e del loro condensarsi nella sistemazione autoritaria del fascismo. Questo schema vale per tutti gli scritti di G. fino ai Q: nel tempo variano l'approfondimento analitico e gli elementi del problema, che per&ograve; rimane lo stesso. Cos&igrave;, nell'agosto 1919 G. scrive che la &laquo;collettivit&agrave;&raquo; &egrave; rappresentata dalla &laquo;nazione per i proprietari&raquo; e dalla &laquo;classe per i proletari&raquo; (Operai e contadini, in ON 156), indicando in questa alternativa la rispettiva funzionalit&agrave; politica di tali forme, sulla base della collocazione sociale delle diverse forze. Nelle Tesi di Lione (gennaio 1926) si legge: &laquo;Come non controlla [...] tutta la economia cos&igrave; la classe industriale non riesce a organizzare da sola la societ&agrave; intiera e lo Stato. La costruzione di uno Stato nazionale non le &egrave; resa possibile che dallo sfruttamento di fattori di politica internazionale (cosiddetto Risorgimento). Per il rafforzamento di esso e per la sua difesa &egrave; necessario il compromesso con le classi sulle quali la industria esercita una egemonia limitata, particolarmente gli agrari e la piccola borghesia. Di qui una eterogeneit&agrave; e una debolezza di tutta la struttura sociale e dello Stato che ne &egrave; la espressione&raquo; (CPC 491). Un giudizio sul Risorgimento come riflesso &ldquo;diplomatico&rdquo; di una dinamica internazionale si svolge qui nella riconduzione della fragilit&agrave; dell'organizzazione nazionale dello Stato italiano al carattere compromissorio e parziale dell'egemonia industriale-borghese, con un chiaro rinvio al non risolto rapporto Nord-Sud e citt&agrave;-campagna. Nel testo citato del 1919 G. oppone la nazione alla classe; nei Q, alla luce degli sviluppi della teoria dell'egemonia, egli distingue con la stessa funzione la &ldquo;nazione&rdquo; dal &ldquo;popolo-nazione&rdquo; (&laquo;nazione-popolo e nazione-retorica si potrebbero dire le due tendenze&raquo;: <a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 362). Il carattere costitutivamente ambivalente della nazione viene cos&igrave; consapevolmente assunto e fatto proprio dalla prospettiva comunista. Anche il popolo-nazione indica infatti un progetto politico, una proiezione ideologica e non un'entit&agrave; sociologicamente constatabile (come &egrave; la classe). A differenza della classe, il popolo-nazione, assunto quale base per la politica del proletariato, non ha infatti un'identit&agrave; sociale precisa: designa la costruzione di un'egemonia e lascia perci&ograve; aperta la questione relativa al suo grado di &ldquo;totalitariet&agrave;&rdquo;. Nell'analisi storica dei Q i due estremi &ndash; nazione e popolo-nazione &ndash; vengono fissati nel Risorgimento italiano e nella Rivoluzione francese, pi&ugrave; in generale nella storia dell'Italia e della Francia, caratterizzate rispettivamente dalla &laquo;funzione internazionale o cosmopolita&raquo; degli &laquo;intellettuali che &egrave; causa ed effetto dello stato di disgregazione in cui rimane la penisola dalla caduta dell'Impero romano fino al 1870&raquo; e dallo &laquo;sviluppo armonico di tutte le energie nazionali e specialmente delle categorie intellettuali&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479); per cui &laquo;quando nel 1789 un nuovo raggruppamento sociale affiora politicamente alla storia, esso &egrave; completamente attrezzato per tutte le sue funzioni sociali e perci&ograve; lotta per il dominio totale della nazione, senza venire a compromessi essenziali con le vecchie classi, anzi subordinandosele&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>). Non casualmente, G. prosegue analizzando il caso della Russia-URSS: &laquo;In Russia [...] nel periodo storico pi&ugrave; moderno [...] una &eacute;lite di gente tra la pi&ugrave; attiva, intraprendente e disciplinata emigra all'estero, assimila la cultura dei paesi pi&ugrave; progrediti dell'occidente, senza perci&ograve; perdere i caratteri pi&ugrave; essenziali della propria nazionalit&agrave;, senza cio&egrave; rompere i legami sentimentali e storici del proprio popolo e fatto cos&igrave; il suo garzonato intellettuale, rientra nel paese, costringendo il popolo a un forzato risveglio&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>). Il bolscevismo viene cio&egrave; visto come la riuscita formazione di un movimento di &ldquo;popolo-nazione&rdquo;, analogamente all'opera della borghesia nella storia francese. La nazione svolge sempre una funzione egemonica, da una parte (all'interno) nei rapporti tra le classi sociali, dall'altro (all'esterno) nelle relazioni tra gli Stati. Nelle Tesi di Lione le ragioni della debolezza del capitalismo italiano vengono individuate nel fatto che &laquo;le sue possibilit&agrave; di sviluppo sono limitate e per la situazione geografica e per la mancanza di materie prime&raquo; (CPC 491). La fragilit&agrave; del compromesso borghese &egrave; una conseguenza di questi dati strutturali. Nei Q invece il modo specifico in cui si integrano e si organizzano le due facce della nazione (nazionale e internazionale) &egrave; determinato fondamentalmente dall'interno, cio&egrave; dal grado di universalizzazione degli interessi della classe dominante, e quindi di reale integrazione della popolazione nella nazione. Riflettendo sulla nozione pascoliana e poi nazionalistica dell'Italia &ldquo;nazione proletaria&rdquo;, G. osserva che &laquo;la povert&agrave; di un paese &egrave; relativa ed &egrave; l'&ldquo;industria&rdquo; dell'uomo &ndash; classe dirigente &ndash; che riesce a dare a una nazione una posizione nel mondo e nella divisione internazionale del lavoro; l'emigrazione &egrave; una conseguenza della incapacit&agrave; della classe dirigente a dar lavoro alla popolazione e non della povert&agrave; nazionale&raquo; (<a href='http://gramscisource.org/quaderno/2/nota/51' target='_blank' class='link-to-note'>Q 2, 51</a>, 205). In un testo posteriore si legge: &laquo;Tutta l'attivit&agrave; economica di un paese pu&ograve; essere giudicata solo in rapporto al mercato internazionale, &ldquo;esiste&rdquo; ed &egrave; da valutarsi in quanto &egrave; inserita in una unit&agrave; internazionale. [...] Tutto il complesso economico nazionale si proietta nell'eccedente che viene esportato in cambio di una corrispondente importazione, e se nel complesso economico nazionale una qualsiasi merce o servizio costa troppo, &egrave; prodotta in modo antieconomico, questa perdita si riflette nell'eccedente esportato, diventa [...] una perdita secca del paese, nei confronti con l'estero, nella valutazione della sua statura relativa e assoluta nel mondo economico internazionale&raquo; (<a href='http://gramscisource.org/quaderno/9/nota/32' target='_blank' class='link-to-note'>Q 9, 32</a>, 1115). E si conclude che in questo caso &laquo;le classi che all'interno si giovano esse di tali sacrifizi, non sono la &ldquo;nazione&rdquo; ma rappresentano uno sfruttamento esercitato da &ldquo;stranieri&rdquo; sulle forze realmente nazionali ecc.&raquo; (<a href='http://gramscisource.org/quaderno/9/nota/32' target='_blank' class='link-to-note'>ivi</a>, 1115-6). E in modo pi&ugrave; generale: &laquo;I rapporti internazionali precedono o seguono i rapporti sociali fondamentali? Seguono indubbiamente. Ogni innovazione organica nella struttura modifica organicamente i rapporti assoluti e relativi nel campo internazionale attraverso le sue espressioni tecnico-militari. Anche la posizione geografica di uno Stato nazionale non precede ma segue le innovazioni strutturali, pur reagendo su di esse in una certa misura&raquo; (<a href='http://gramscisource.org/quaderno/8/nota/37' target='_blank' class='link-to-note'>Q 8, 37</a>, 964). Il rapporto tra momento internazionale e nazionale &egrave; decisivo per comprendere il tipo di egemonia all'opera nei diversi contesti, sia sul terreno della divisione internazionale del lavoro sia su quello dei rapporti di forze politici e militari. In <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a> G. schizza del resto uno schema di rapporti di forza che sono da vedere al contempo come nazionali e come internazionali: &laquo;bisogna tener presente che a questi rapporti interni di uno Stato-nazione si intrecciano i rapporti internazionali, creando a loro volta combinazioni originali e storicamente concrete&raquo; (<a href='http://gramscisource.org/quaderno/4/nota/38' target='_blank' class='link-to-note'>ivi</a>, 458). Il carattere originale delle combinazioni sta in ci&ograve;, che non sempre ci&ograve; che si presenta come &ldquo;nazionale&rdquo; lo &egrave; effettivamente. Come si &egrave; visto in <a href='http://gramscisource.org/quaderno/9/nota/32' target='_blank' class='link-to-note'>Q 9, 32</a>, il brutale sfruttamento interno funziona come agente di potenze straniere; e d'altra parte anche &laquo;la proiezione nel campo internazionale della quistione&raquo; della povert&agrave; nazionale pu&ograve; essere &laquo;un mezzo per crearsi un alibi di fronte alle grandi masse del paese&raquo; e non affrontare la questione &ldquo;nazionale&rdquo; reale, consistente nel &laquo;mutamento&raquo; dei &laquo;rapporti interni&raquo; dominati dal parassitismo di interi strati sociali (<a href='http://gramscisource.org/quaderno/9/nota/105' target='_blank' class='link-to-note'>Q 9, 105</a>, 1168-9). In questi casi abbiamo una debolezza internazionale, che viene utilizzata come elemento di egemonia interna da una borghesia poco lungimirante e ambiziosa: &laquo;quanto pi&ugrave; la vita economica immediata di una nazione &egrave; subordinata ai rapporti internazionali, tanto pi&ugrave; un determinato partito rappresenta questa situazione e la sfrutta per impedire il sopravvento dei partiti avversari&raquo; (<a href='http://gramscisource.org/quaderno/8/nota/37' target='_blank' class='link-to-note'>Q 8, 37</a>, 964; v. anche <a href='http://gramscisource.org/quaderno/9/nota/90' target='_blank' class='link-to-note'>Q 9, 90</a>, 1161: &laquo;la personalit&agrave; nazionale [...] &egrave; un'astrazione fuori del nesso internazionale [...]. La personalit&agrave; nazionale esprime un &ldquo;distinto&rdquo; del complesso internazionale, pertanto &egrave; legata ai rapporti internazionali&raquo;). In questa dinamica la formazione dei ceti intellettuali &egrave; decisiva. G. ha anche qui in mente l'opposizione Italia-Francia: &laquo;Il protagonista della storia francese &egrave; [...] il popolo-nazione; quindi un tipo di nazionalismo politico e culturale che sfugge ai limiti dei partiti propriamente nazionalistici e che impregna tutta la cultura, quindi una dipendenza e un collegamento stretto tra popolo-nazione e intellettuali&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 361; v. anche <a href='http://gramscisource.org/quaderno/5/nota/126' target='_blank' class='link-to-note'>Q 5, 126</a>, 655). Questa &laquo;massiccia costituzione intellettuale spiega la funzione intellettuale della Francia nella seconda met&agrave; del secolo XVIII e in tutto il secolo XIX, funzione internazionale e cosmopolita di irradiazione e di espansione a carattere imperialistico organico&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479). In effetti &laquo;la forza espansiva, l'influsso storico di una nazione non pu&ograve; essere misurato dall'intervento individuale di singoli, ma dal fatto che questi singoli esprimono consapevolmente e organicamente un blocco sociale nazionale&raquo; (<a href='http://gramscisource.org/quaderno/3/nota/118' target='_blank' class='link-to-note'>Q 3, 118</a>, 386; v. anche <a href='http://gramscisource.org/quaderno/3/nota/116' target='_blank' class='link-to-note'>Q 3, 116</a>, 383). &laquo;Se cos&igrave; non &egrave;, si deve parlare solo di fenomeni di una certa portata culturale appartenenti a fenomeni storici pi&ugrave; complessi: come avvenne in Italia per tanti secoli, di essere l'origine &ldquo;territoriale&rdquo; di elementi dirigenti cosmopoliti e di continuare in parte ad esserlo per il fatto che l'alta gerarchia cattolica &egrave; in gran parte italiana. Storicamente questa funzione internazionale &egrave; stata la causa di debolezza nazionale e statale&raquo; (<a href='http://gramscisource.org/quaderno/3/nota/118' target='_blank' class='link-to-note'>Q 3, 118</a>, 386). A questa debolezza la cultura italiana ha saputo rispondere solo coltivando &laquo;il preconcetto che l'Italia sia sempre stata una nazione&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 362), &laquo;ma [...] soffocata da forze estranee&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 745). Questo approccio antistorico &egrave;, nel migliore dei casi, espressione di &laquo;ideologie&raquo; che &laquo;hanno avuto un ufficio notevole come terreno di organizzazione politica e culturale&raquo; (<a href='http://gramscisource.org/quaderno/6/nota/78' target='_blank' class='link-to-note'>ibid.</a>), ma che, proprio perch&eacute; non colgono i reali termini del problema, sono destinate a convertirsi in un nazionalismo fatto solo di libri (<a href='http://gramscisource.org/quaderno/6/nota/61' target='_blank' class='link-to-note'>Q 6, 61</a>, 729) e parole: un'unit&agrave; nazionale consistente &laquo;nell'unit&agrave; della lingua&raquo; e non anche in quella &laquo;morale&raquo; (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 344), nella continuit&agrave; del ceto intellettuale, non del popolo-nazione. Perfino un'opera di &laquo;ispirazione &ldquo;politica&rdquo;&raquo; come i Sepolcri &laquo;vede nei monumenti un motivo di esaltazione delle glorie nazionali&raquo;, dunque identifica la nazione con &laquo;l'insieme delle cose materiali che ricordano il passato&raquo; e non con &laquo;il popolo&raquo; (<a href='http://gramscisource.org/quaderno/5/nota/32' target='_blank' class='link-to-note'>Q 5, 32</a>, 569). Il Risorgimento prende radice in questa condizione di prostrazione dovuta al dominio dei rapporti internazionali e pu&ograve; essere compreso solamente analizzando dinamicamente il nesso tra &laquo;elementi [...] negativi [(passivi)] e positivi [(attivi)], nazionali e internazionali&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 745). Occorre afferrare tutta la differenza, su questo terreno, tra Francia e Italia: &laquo;La Francia da molti secoli era una nazione egemonica: la sua autonomia internazionale era molto ampia. Per l'Italia niente di simile: essa non aveva nessuna autonomia internazionale&raquo; (<a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 765). Di qui la necessit&agrave; &laquo;che la diplomazia fosse concretamente superiore alla politica creativa, fosse la &ldquo;sola politica creativa&rdquo;. Il problema non era di suscitare una nazione che avesse il primato in Europa e nel mondo, o uno Stato unitario che strappasse alla Francia l'iniziativa civile, ma di rappezzare uno Stato unitario purchessia. I grandi programmi di Gioberti e di Mazzini dovevano cedere al realismo politico e all'empirismo di Cavour. Questa assenza di &ldquo;autonomia internazionale&rdquo; &egrave; la ragione che spiega molta storia italiana e non solo delle classi borghesi. Si spiega anche cos&igrave; il perch&eacute; di molte vittorie diplomatiche italiane, nonostante la debolezza relativa politica-militare: non &egrave; la diplomazia italiana che vince come tale, ma si tratta di abilit&agrave; nel saper trarre partito dall'equilibrio delle forze internazionali: &egrave; un'abilit&agrave; subalterna, tuttavia fruttuosa&raquo; (<a href='http://gramscisource.org/quaderno/6/nota/89' target='_blank' class='link-to-note'>ivi</a>, 765-6; v. anche <a href='http://gramscisource.org/quaderno/9/nota/99' target='_blank' class='link-to-note'>Q 9, 99</a>, 1161). Rovesciare questa logica diplomatica subalterna si sarebbe potuto, solo costituendo su basi diverse l'egemonia nazionale. Su questo punto G. &egrave; netto dall'inizio dei Q: data la diversa collocazione sociale delle forze urbane del Nord e del Sud, una solida unit&agrave; nazionale si sarebbe potuta creare solamente grazie a un &laquo;collegamento tra forze urbane del Nord e del Sud&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 39) che aiutasse le seconde a emanciparsi dall'influsso rurale. Invece si procedette dall'alto, in modo &ldquo;diplomatico&rdquo;, e prevalse il partito dei moderati; &laquo;che poi questo partito rappresentasse la nazione, anche solo nel senso della pi&ugrave; vasta estensione della comunit&agrave; di interessi della borghesia con altre classi, &egrave; un'altra quistione&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 54). Dinanzi a ci&ograve;, il movimento comunista deve porsi come capace di risolvere insieme i problemi nazionali e internazionali dell'Italia, rappresentando la pi&ugrave; vasta comunit&agrave; di interessi nella popolazione e, fondando in modo solido l'egemonia interna, emancipare l'Italia dalla condizione di cronica debolezza internazionale. Gi&agrave; nel 1919 G. scrive: &laquo;Oggi la classe &ldquo;nazionale&rdquo; &egrave; il proletariato, &egrave; la moltitudine degli operai e contadini dei lavoratori italiani, che non possono permettere il disgregamento della nazione, perch&eacute; la unit&agrave; dello Stato &egrave; la forma dell'organismo di produzione e di scambio costruito dal lavoro italiano&raquo; (La settimana politica, 4 ottobre 1919, in ON 233). E nei Q, tornando sul tema (e arricchendolo): &laquo;L'espansione moderna &egrave; di origine capitalistico-finanziaria. L'elemento &ldquo;uomo&rdquo;, nel presente italiano, o &egrave; uomo-capitale o &egrave; uomo-lavoro. L'espansione italiana &egrave; dell'uomo-lavoro, non dell'uomo-capitale [...]. Il cosmopolitismo italiano non pu&ograve; non diventare internazionalismo. Non il cittadino del mondo, in quanto civis roma nus o cattolico, ma in quanto lavoratore e produttore di civilt&agrave;. Perci&ograve; si pu&ograve; sostenere che la tradizione italiana dialetticamente si continua nel popolo lavoratore e nei suoi intellettuali, non nel cittadino tradizionale e nell'intellettuale tradizionale. Il popolo italiano &egrave; quello che &ldquo;nazionalmente&rdquo; &egrave; pi&ugrave; interessato all'internazionalismo. [...] Collaborare a ricostruire il mondo economicamente in modo unitario &egrave; nella tradizione della storia italiana e del popolo italiano, non per dominarlo e appropriarsi i frutti del lavoro altrui, ma per esistere o svilupparsi. [...] La missione di civilt&agrave; del popolo italiano &egrave; nella ripresa del cosmopolitismo romano e medioevale, ma nella sua forma pi&ugrave; moderna e avanzata. Sia pure nazione proletaria; proletaria come nazione perch&eacute; &egrave; stata l'esercito di riserva di capitalismi stranieri [...]. Appunto perci&ograve; deve innestarsi nel fronte moderno di lotta per riorganizzare il mondo anche non italiano, che ha contribuito a creare con il suo lavoro&raquo; (<a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190-1). Questa conversione neocosmopolitica della &laquo;nazione proletaria&raquo; poggia tutta, si badi, sulla premessa che l'espansione sia oggi economica e non pi&ugrave; culturale. Sull'egemonia culturale aveva poggiato il bisecolare primato francese, ma essa &egrave; impossibile in un &laquo;mondo [...] unificato nella sua struttura economico-sociale&raquo; (<a href='http://gramscisource.org/quaderno/9/nota/132' target='_blank' class='link-to-note'>Q 9, 132</a>, 1192). Questa gi&agrave; reale unit&agrave; economica &egrave; la premessa di un neocosmopolitismo d'iniziativa italiana che, forte della tradizione della &laquo;nazione proletaria&raquo;, converta quell'unit&agrave; economica in una nuova forma politica sovranazionale.</p></body></html>