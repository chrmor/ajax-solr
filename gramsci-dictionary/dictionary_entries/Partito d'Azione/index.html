<html><head><title>Gramsci Dictionary: Partito d'Azione</title></head><body><p> Nella riflessione storico-politica di G. sul Risorgimento l'analisi del ruolo e della funzione del Partito d'Azione, in rapporto alla formazione e allo sviluppo dell'egemonia dei moderati, ha un rilievo notevole. Gi&agrave; nel Q 1 egli si chiede perch&eacute; il Partito d'Azione non avesse posto &laquo;in tutta la sua vastit&agrave; il problema agrario&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 39). Fermo restando che era naturale che non lo avessero posto i moderati (&laquo;l'impostazione data dai moderati al problema nazionale domandava un blocco di tutte le forze di destra, comprese le classi dei grandi proprietari terrieri&raquo;), ebbene &laquo;la non impostazione della quistione agraria&raquo; (<a href='http://gramscisource.org/quaderno/1/nota/43' target='_blank' class='link-to-note'>ivi</a>, 39-40) da parte degli intellettuali e degli organi dirigenti del Partito d'Azione andava ricondotta a un carattere costitutivo, fondamentale del Risorgimento italiano: al fatto che &laquo;i moderati rappresentavano una classe relativamente omogenea, per cui la direzione sub&igrave; oscillazioni relativamente limitate, mentre il Partito d'Azione non si appoggiava specificamente a nessuna classe storica&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 40-1). Ci&ograve; fece s&igrave; che le &laquo;oscillazioni&raquo; interne al Partito d'Azione in ultima analisi si componessero &laquo;secondo gli interessi dei moderati&raquo;, per cui di fatto &laquo;il Partito d'Azione fu guidato dai moderati&raquo;. Anzi per G. i moderati continuarono a dirigere il Partito d'Azione anche dopo l'Unit&agrave;: il cosiddetto trasformismo fu propriamente &laquo;l'espressione politica di questa azione di direzione&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 41). Manc&ograve; in sostanza al Partito d'Azione quel &ldquo;potere di attrazione&rdquo; esercitato invece dai moderati. G. osserva a tal proposito che, affinch&eacute; esso diventasse una forza autonoma e riuscisse perlomeno a &laquo;imprimere al moto del Risorgimento un carattere pi&ugrave; marcatamente popolare democratico&raquo; avrebbe dovuto contrapporre &laquo;all'azione &ldquo;empirica&rdquo; dei moderati (che era empirica solo per modo di dire)&raquo; un programma organico di governo, capace di abbracciare &laquo;le rivendicazioni essenziali delle masse popolari, in primo luogo dei contadini&raquo;: in sostanza, &laquo;all'attrazione &ldquo;spontanea&rdquo; esercitata dai moderati&raquo; esso avrebbe dovuto contrapporre &laquo;un'attrazione &ldquo;organizzata&rdquo;, secondo un piano&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 42). Entro questo contesto generale di considerazioni e notazioni critiche, che chiamano in causa la sostanza profonda della &ldquo;rivoluzione passiva&rdquo; del Risorgimento, G. giunge a formulare un giudizio netto, perentorio: &laquo;Il Partito d'Azione segue la tradizione &ldquo;retorica&rdquo; della letteratura italiana. Confonde l'unit&agrave; culturale con l'unit&agrave; politica e territoriale&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 43). Pi&ugrave; avanti, G. scrive altrettanto nettamente che &laquo;il Partito d'Azione fu disgregato e la democrazia borghese non riusc&igrave; ad avere mai una base nazionale&raquo; (<a href='http://gramscisource.org/quaderno/3/nota/125' target='_blank' class='link-to-note'>Q 3, 125</a>, 392). Tutto ci&ograve; viene collocato da G. anche all'interno di un'analisi dei partiti politici italiani, secondo la quale essi sono stati sempre composti di &laquo;volontari&raquo;, in un certo senso &laquo;di declass&eacute;s, e mai o quasi mai di &ldquo;blocchi omogenei sociali&rdquo;&raquo;. Un'eccezione &egrave; stata rappresentata dalla cosiddetta destra storica cavouriana: di qui la sua &laquo;superiorit&agrave; organica e permanente sul Partito d'Azione mazziniano e garibaldino&raquo;, che &ndash; afferma G. &ndash; &laquo;&egrave; stato il prototipo di tutti i partiti italiani di &ldquo;massa&rdquo;, che non erano in realt&agrave; tali (cio&egrave; non contenevano blocchi omogenei sociali) ma attendamenti zingareschi e nomadi della politica&raquo; (<a href='http://gramscisource.org/quaderno/9/nota/142' target='_blank' class='link-to-note'>Q 9, 142</a>, 1202-3). Tuttavia le ricorrenti considerazioni gramsciane sul ruolo e sulla funzione del Partito d'Azione si connettono con la pi&ugrave; generale riflessione sulla costituzione politica della soggettivit&agrave;, racchiusa dal pensatore sardo nell'interrogativo su &laquo;come nasce il movimento storico sulla base della struttura&raquo; (<a href='http://gramscisource.org/quaderno/11/nota/22' target='_blank' class='link-to-note'>Q 11, 22</a>, 1422). G. si chiede chi, tra il Partito d'Azione e il partito moderato, abbia rappresentato &laquo;le effettive &ldquo;forze soggettive&rdquo; del Risorgimento&raquo; e risponde ancora una volta con nettezza: &laquo;Certo il Partito moderato, [...] perch&eacute; ebbe consapevolezza del compito anche del Partito d'Azione: per questa consapevolezza la sua &ldquo;soggettivit&agrave;&rdquo; era di una qualit&agrave; superiore e pi&ugrave; decisiva&raquo; (<a href='http://gramscisource.org/quaderno/15/nota/25' target='_blank' class='link-to-note'>Q 15, 25</a>, 1782); e poi conclude icasticamente: &laquo;Nell'espressione sia pure da sergente maggiore, di Vittorio Emanuele II: &ldquo;Il Partito d'Azione noi l'abbiamo in tasca&rdquo; c'&egrave; pi&ugrave; senso storico-politico che in tutto Mazzini&raquo; (<a href='http://gramscisource.org/quaderno/15/nota/25' target='_blank' class='link-to-note'>ibid.</a>). Nel Q 19 G. torna sulla &laquo;mancanza di una ferma direzione politica&raquo; come tratto costitutivo del Partito d'Azione e poi soggiunge che le &laquo;polemiche interne furono in gran parte tanto astratte quanto lo era la predicazione del Mazzini&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2014). Rispetto a tale astrattezza G. mostra, in un confronto tutto scandito per differentiam, come invece i giacobini &laquo;lottarono strenuamente per assicurare un legame tra citt&agrave; e campagna e ci riuscirono vittoriosamente&raquo;, anche se poi &ndash; egli precisa &ndash; la loro sconfitta come &laquo;partito determinato&raquo; fu dovuta al fatto che &laquo;a un certo punto si urtarono contro le esigenze degli operai parigini&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). &Egrave; evidente, secondo G., che per contrapporsi in modo efficace ai moderati il Partito d'Azione avrebbe dovuto &laquo;legarsi alle masse rurali, specialmente meridionali, essere &ldquo;giacobino&rdquo; non solo per la &ldquo;forma&rdquo; esterna, di temperamento, ma specialmente per il contenuto economico-sociale&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2024). Ma, oltre a rivelarsi incapace di un'elaborazione politica della &laquo;quistione agraria&raquo;, il Partito d'Azione si mostrava anche &laquo;paralizzato, nella sua azione verso i contadini, dalle velleit&agrave; mazziniane di [una] riforma religiosa&raquo;, la quale non solo non interessava affatto le grandi masse rurali, ma al contrario rischiava di renderle disponibili o sensibili a &laquo;una sobillazione contro i nuovi eretici&raquo;, contro siffatti riformatori religiosi (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2046).</p></body></html>