<html><head><title>Gramsci Dictionary: Razzismo</title></head><body><p> G. indaga il fenomeno del razzismo principalmente in riferimento alla cultura italiana. In <a href='http://gramscisource.org/quaderno/6/nota/35' target='_blank' class='link-to-note'>Q 6, 35</a>, 710 egli pone la domanda se esista &laquo;un &ldquo;razzismo&rdquo; in Italia&raquo; e osserva: i tentativi di darvi risposta sono stati &laquo;tutti di carattere letterario e astratto&raquo;. G. confronta Italia e Germania e rileva analogie &laquo;estrinseche&raquo;: &laquo;tardo raggiungimento dell'unit&agrave; nazionale&raquo;, &laquo;universalismo medioevale&raquo; e dominio delle &laquo;classi proprietarie della campagna&raquo; (<a href='http://gramscisource.org/quaderno/6/nota/35' target='_blank' class='link-to-note'>ivi</a>, 710-1). G. indaga inoltre la figura del superuomo di Nietzsche e vi individua &laquo;tendenze razziste&raquo; (<a href='http://gramscisource.org/quaderno/14/nota/27' target='_blank' class='link-to-note'>Q 14, 27</a>, 1685). In <a href='http://gramscisource.org/quaderno/17/nota/43' target='_blank' class='link-to-note'>Q 17, 43</a>, 1943-4 esamina la Vita di Gobineau di Lorenzo Gigli &ndash; ove la questione &egrave; divenuta &laquo;ideologia politica militante ed efficiente&raquo;. Dal rapporto fra tendenze storiografiche della Francia della Restaurazione e impostazione della storia francese come lotta fra aristocrazia germanica e popolo d'origine gallo-romana evince due tendenze: &laquo;1) quella della filosofia della prassi, che dallo studio dei due strati della popolazione francese come strati di origine nazionale diversa pass&ograve; allo studio della funzione economico-sociale degli strati medesimi; 2) quella del razzismo e della superiorit&agrave; della razza germanica&raquo;, che divenne poi &laquo;elemento della cultura tedesca&raquo; (<a href='http://gramscisource.org/quaderno/17/nota/43' target='_blank' class='link-to-note'>ibid.</a>). Ci&ograve; tuttavia in Italia &laquo;non poteva attecchire perch&eacute; la feudalit&agrave; d'origine germanica fu distrutta dalle Rivoluzioni comunali&raquo; (<a href='http://gramscisource.org/quaderno/17/nota/43' target='_blank' class='link-to-note'>ibid.</a>). G. ne conclude che &laquo;il tedesco sente pi&ugrave; la razza che l'Italiano&raquo;, per il quale il razzismo tende a identificarsi con &laquo;il ritorno storico al romanesimo, poco sentito oltre la letteratura&raquo;, mediante un'&laquo;esaltazione generica della stirpe&raquo; (<a href='http://gramscisource.org/quaderno/6/nota/35' target='_blank' class='link-to-note'>Q 6, 35</a>, 710). Tra i fautori del razzismo in Italia ricorda Suckert e Fo&agrave; (<a href='http://gramscisource.org/quaderno/6/nota/35' target='_blank' class='link-to-note'>ivi</a>, 711). Richiama infine i rapporti internazionali dopo il 1929 come sfavorevoli all'Italia, soprattutto per &laquo;il nazionalismo economico ed il &ldquo;razzismo&rdquo; che impediscono la libera circolazione non solo delle merci e dei capitali ma soprattutto del lavoro umano&raquo; (<a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1990).</p></body></html>