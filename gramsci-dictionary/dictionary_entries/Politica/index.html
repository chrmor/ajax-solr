<html><head><title>Gramsci Dictionary: Politica</title></head><body><p> Il termine ricorre con estrema frequenza nei Q, anche perch&eacute;, per il carattere dell'intera scrittura, la politica &egrave; elemento circolare, discorso unitario che, pur nella sua variegata tipologia di temi e di interessi, resta contrassegnato dalla pregnanza storica e teorica di un'idea della politica in chiave di analisi e di interpretazione del mondo moderno e contemporaneo. In questo quadro, il lemma &egrave; elemento di rinvio a qualsiasi altra questione G. affronti, dalla letteratura alla filosofia al costume ecc. Con assoluta chiarezza, infatti, pi&ugrave; volte egli afferma che la stessa letteratura e le arti in genere rientrano sicuramente nella dimensione della politica, sebbene a quest'ultima non siano del tutto riducibili. Per altro verso, anche il complesso nodo degli intellettuali si integra in un'area triangolare, della quale gli altri due vertici sono l'egemonia e, appunto, la politica. Pertanto l'argomento verr&agrave; esaminato nella sua &ldquo;parte aurea&rdquo;, per cos&igrave; dire, evitando i possibili sconfinamenti in temi e problemi comunque dotati di una loro autonomia, anche se relativa, considerando l'asse generale delle note gramsciane. &ldquo;Politica&rdquo; &egrave; una categoria-sintesi, dotata di contenuti e componenti differenti, le quali non sono altro che il segno dell'impostazione volta a volta diversa che G. fornisce al suo discorso e delle possibilit&agrave; di significati attribuibili al termine, soprattutto alla luce di un complessivo e dichiarato intendimento critico. Critica &egrave;, infatti, la ricostruzione di una nozione teorica della politica, nei Q adottata addirittura in una filigrana paideutica, nella quale l'esigenza conoscitiva si sposa con quella dell'insegnamento morale del senso dell'azione, o prodotta, o subita, nella dialettica dei soggetti sociali del conflitto. In questa luce, il primo problema &egrave; proprio l'identificazione del concetto di politica, cui soccorre &ndash; necessariamente &ndash; il patrimonio machiavelliano che circola in tutte le note del carcere. Scrive G.: &laquo;Si suole troppo considerare Machiavelli come il &ldquo;politico in generale&rdquo; buono per tutti i tempi: ecco gi&agrave; un errore di politica&raquo;; viceversa, Machiavelli &laquo;va legato al suo tempo&raquo; (<a href='http://gramscisource.org/quaderno/1/nota/10' target='_blank' class='link-to-note'>Q 1, 10</a>, 8-9). L'affermazione, ripresa pi&ugrave; diffusamente in <a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1572, pone la necessit&agrave; di una storicizzazione del giudizio politico, quasi a revocare la possibilit&agrave; che esso conduca a un pensiero al di l&agrave; del tempo. Per la verit&agrave;, rimanendo nel cuore del rapporto Machiavelli-politica e senza percorrere in questa voce tutte le sfumature dei toni gramsciani sul Segretario fiorentino, nei Q vi sono importanti varianti sulla storicizzazione della politica, tali da introdurre una certa discontinuit&agrave; teorica, forse dipendente dall'intreccio degli intendimenti dello stesso G. Egli, in altro luogo delle note, evidenzia importanti valori al di l&agrave; della storia, nell'impianto di Machiavelli, decisivi per costituire i caratteri strutturali della politica, a partire dal principio della sua autonomia. Da qui si deduce che &laquo;pertanto la scienza politica deve essere concepita nel suo contenuto concreto [...] come un organismo storicamente in isviluppo. Nel Machiavelli sono da vedere due elementi fondamentali: 1) l'affermazione che la politica &egrave; un'attivit&agrave; indipendente e autonoma che ha suoi principi e sue leggi diversi da quelli della morale e della religione in generale [...] 2) contenuto pratico e immediato dell'arte politica studiato e affermato con obbiettivit&agrave; realistica, in dipendenza della prima affermazione&raquo; (<a href='http://gramscisource.org/quaderno/4/nota/8' target='_blank' class='link-to-note'>Q 4, 8</a>, 431). Qui traspare, in G., un importante contrasto fra impostazione storicistica, e quindi relativizzante, del discorso machiavelliano e individuazione nel medesimo discorso di un rilevante aspetto teorico, sulla fondazione dell'autonomia della politica rispetto ad altri momenti del giudizio pratico e morale (etica, religione ecc.). &Egrave; la nuova lettura di Marx, dopo quella degli anni giovanili, a offrire un'interessante compensazione fra storia e teoria, nel nesso &ndash; assai suggestivo &ndash; fra Marx e Machiavelli, al fondo del quale vi &egrave; l'essenza della politica, reimpostata nell'accezione attiva e &ldquo;militante&rdquo;. Ed ecco la sintesi testuale, che poi introduce la metafora del &ldquo;Principe&rdquo;, connessa alla teoria del partito: &laquo;Questo argomento [Marx e Machiavelli, ndr] pu&ograve; dar luogo a un duplice lavoro: uno studio sui rapporti reali tra i due in quanto teorici della politica militante, dell'azione, e un libro che traesse dalle dottrine marxiste un sistema ordinato di politica attuale del tipo Principe&raquo; (<a href='http://gramscisource.org/quaderno/4/nota/10' target='_blank' class='link-to-note'>Q 4, 10</a>, 432). Se la possibilit&agrave; di una ridefinizione della politica come scienza del conflitto riposa in Marx, la forma argomentata o paradigmatica del legame fra pensiero e azione &egrave; nella pi&ugrave; celebrata delle opere del Segretario fiorentino. Insomma, alla ricerca di una nozione della scienza politica la cui novit&agrave; &egrave; nel suo coniugarsi con il conflitto, tanto in Machiavelli quanto in Marx, &egrave; possibile riscontrare una sede non relativizzabile di tale scienza, contrariamente ai gi&agrave; accennati richiami alla storicit&agrave; dell'esperienza di Machiavelli, che di tanto in tanto ricorrono nelle note carcerarie. Per la verit&agrave;, l'accezione di politica cui G. appare pi&ugrave; incline &egrave; proprio quella pi&ugrave; prossima alla teoria dell'azione e della pratica, come si pu&ograve; facilmente dedurre dalla sua emblematica correlazione fra passato e presente. Il rapporto fra questi due termini della storia &egrave; assai ricorrente nelle pagine gramsciane, al punto da meritare un'analisi dedicata, soprattutto per la variet&agrave; delle forme di vita e di pensiero in cui quel rapporto si ripropone; ma, non senza qualche eco delle pagine giovanili fra volont&agrave; ed educazione morale, in ordine al senso della politica negli anni della maturit&agrave; emerge una netta ispirazione al concetto di critica. Anche questo &egrave; un indizio interessante per dedurre l'ansioso tentativo, in G., di ricavare dall'intera rappresentazione della storia informata dalla lotta, un livello di teoria, quasi una &ldquo;legge&rdquo; della storia stessa, di timbro decisamente politico. Cos&igrave; egli si esprime: &laquo;Passato e presente. Come il presente sia una critica del passato, oltre che [e perch&eacute;] un suo &ldquo;superamento&rdquo;. Ma il passato &egrave; perci&ograve; da gettar via? &egrave; da gettar via ci&ograve; che il presente ha criticato &ldquo;intrinsecamente&rdquo; [...]. Cosa significa ci&ograve;? Che noi dobbiamo aver coscienza esatta di questa critica reale e darle un'espressione non solo teorica, ma politica. Cio&egrave; dobbiamo essere pi&ugrave; aderenti al presente, che noi stessi abbiamo contribuito a creare, avendo coscienza del passato e del suo continuarsi (e rivivere)&raquo; (<a href='http://gramscisource.org/quaderno/1/nota/156' target='_blank' class='link-to-note'>Q 1, 156</a>, 137). Il passo indica il carattere non astratto dell'iniziativa politica, anche nelle sue varianti analitico-conoscitive, laddove proprio la teoria, da sola, rischierebbe di scivolare nell'astrazione orfana di quell'&ldquo;effettuale&rdquo; machiavelliano che indica appunto l'inerenza al presente della politica. Di quest'ultima si danno ora due componenti essenziali: la prima &egrave; la criti cit&agrave;, sintesi della percezione di una distanza fra essere e dover essere &ndash; per richiamare la tensione spirituale di G. sin dai suoi scritti della giovent&ugrave;; la seconda &egrave; la forza di un'altra sintesi, fra il presente, o tempo del cambiamento, e il passato, oggetto del cambiamento, tuttavia non destinato a estinguersi, in quanto depositato nella coscienza del mutamento politico e nel suo valore di premessa del presente (&laquo;coscienza del passato e del suo continuarsi&raquo;). Ecco delinearsi la definizione della politica anche nella sua struttura logica, che &egrave; segnata dalla finalizzazione al conflitto, inteso come un consapevole susseguirsi di soglie di civilt&agrave;. E tale struttura logica non prevede l'annullamento del passato, ma la sua conservazione nel luogo della coscienza e nella sintesi della storia. Fra politica e storia vi &egrave; dunque uno scarto, relativo proprio alla differenza dei movimenti dei due generi, l'uno atto al rinnovamento critico, incluso nel conflitto, l'altro alla memoria e al suo recupero di eternit&agrave;. Siamo a una definizione complessa, rispondente all'esigenza di identificare la politica nella sua originalit&agrave; e nella sua portata di arte della congiunzione dinamica fra passato e presente. Su una simile definizione, indubbiamente disposta a frammenti e quasi nascosta nelle righe delle note, altre due considerazioni sono possibili: la prima &egrave; che solo la qualit&agrave; disorganica della scrittura carceraria ha impedito a G. di condurre sino in fondo il suo disegno di disvelamento della politica, di contro ai mille artifici che &ndash; da Machiavelli in poi &ndash; hanno contribuito a perpetuarne l'arcanum. La seconda considerazione &egrave; che la formulazione di un modello ideale e pratico della politica, quasi la sua specificit&agrave; oltre la corrosione del tempo, sembra perfettamente in linea con quella appassionata ricerca di eterno &ndash; &laquo;f&uuml;r ewig&raquo; &ndash; di cui G. parla nella celeberrima lettera a Tania. In questo senso, la politica sembra essere il parto di una connotazione teorica e di valore, sia pure da adattare ai diversi contesti, piuttosto che il frutto mutevole e incerto di un ragionamento da diversificare secondo le epoche e i popoli. L'ampiezza del problema si riflette anche nel cambiamento dei confini della politica, la quale, gi&agrave; duplicata nella sua dimensione nazionale e internazionale, si propone all'attenzione di G. nell'esplicita formula di &ldquo;geopolitica&rdquo;. La provenienza non italiana del termine &egrave; ben nota al nostro autore, che la deriva dagli studi, precedenti la Grande guerra, del sociologo svedese Rudolf Kjell&eacute;n, menzionato nelle note carcerarie. Ma ci&ograve; che conta &egrave; la netta percezione del significato non solamente scientifico del termine, divenuto una nuova dimensione sia della politica, sia &ndash; soprattutto &ndash; dell'infinita possibilit&agrave; di amplificazione dei soggetti che ad essa si affacciano, e della conseguente perdita di centralit&agrave; dell'Europa. La geopolitica, a partire da un determinato territorio, studia la &laquo;massa di uomini viventi in societ&agrave; in quel territorio (geopolitica e demopolitica)&raquo; (<a href='http://gramscisource.org/quaderno/2/nota/39' target='_blank' class='link-to-note'>Q 2, 39</a>, 193), e quindi fonde il parametro dello spazio con quello dell'organizzazione e delle forme di vita associativa espresse nell'autonomia degli individui che le praticano. In sostanza, la fusione fra geografia e politica &egrave; un altro fattore di moltiplicazione dei soggetti potenzialmente, o gi&agrave; in atto, in grado di una pi&ugrave; ampia e complessa soggettivit&agrave; storica e sociale. Lo stesso ordine di idee si pone nel disegnare l'orizzonte allargato della politica mondiale dove, mentre crescono i grandi soggetti espressi dagli Stati nazionali, si verifica un riequilibrio fra l'intero continente europeo e i nuovi paesi attraverso i quali passa la volont&agrave; delle nuove popolazioni: &laquo;L'Europa ha perduto la sua importanza &ndash; rileva G. &ndash; e la politica mondiale dipende da Londra, Washington, Mosca, Tokyo pi&ugrave; che dal continente&raquo; (<a href='http://gramscisource.org/quaderno/2/nota/24' target='_blank' class='link-to-note'>Q 2, 24</a>, 181). Sono le pagine di &ldquo;miscellanea&rdquo; nell'edizione Gerratana dei Q; qui ricorrono frequenti quadri di descrizione e di analisi dei processi storici di formazione delle grandi potenze mondiali, via via intervenuti soprattutto all'indomani della prima guerra mondiale, a sanzionare, con la fine dei combattimenti, un lento ma inesorabile cambiamento del peso specifico del Vecchio Continente. Un secondo ordine di riflessione sulla politica, di genere ora pi&ugrave; teorico, ora pi&ugrave; polemico, conduce a interventi di precisazione o di contestazione di un ampio arco di interessi e competenze. Un primo campo insiste sull'importanza dell'identificazione logica del passaggio dall'economia, o concordanza di interessi immediati di un gruppo, alla politica, o visione di un assetto dello Stato e degli equilibri fra le classi. G. afferma che la politica corrisponde alla &laquo;fase in cui le ideologie germinate precedentemente vengono a contatto ed entrano in contrasto fino a che una sola di esse, o almeno una sola combinazione di esse, tende a prevalere, [...] a diffondersi su tutta l'area, determinando oltre che l'unit&agrave; economica e politica anche l'unit&agrave; intellettuale e morale, su un piano non corporativo, ma universale, di egemonia di un raggruppamento sociale fondamentale su i raggruppamenti subordinati&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 457-8). L'argomento, ripreso pi&ugrave; volte nei Q in altra stesura e sotto varie angolazioni, tocca temi vasti, come quello degli intellettuali e dell'egemonia. Qui interessa sottolineare il confine che G. delinea fra i due generi di &ldquo;politica&rdquo; ed &ldquo;economia&rdquo;. Solo al primo compete l'aspirazione a una veduta universale e di confronto fra concezioni del mondo, laddove il secondo sembra concludersi nell'area teorica dell'interesse e dell'esistenza immediata, separata da ogni vincolo di autoidentificazione che non sia la tautologica sfera dell'interesse. In questo senso, si intravede una funzione morale della politica, come teatro di quell'attivit&agrave; di pensiero capace di procedere oltre la soglia del s&eacute; e di misurarsi con un pubblico rinvenibile tanto nella coscienza soggettiva, quanto nello spazio oggettivo del conflitto. In questo stesso orientamento rientra anche la categoria del &ldquo;grande politico&rdquo;, per G. esito di una sorta di contemporaneo statuto dell'eroe del pensiero e della pratica. Manifestamente informata al nesso machiavelliano fra &ldquo;sapere&rdquo; e decidere nel concreto, la morale della politica &egrave; condensata nella sintesi fra la conoscenza, in quanto studio, e l'esperienza, in quanto fuoriuscita dalla separatezza della soddisfazione solo intellettuale: &laquo;Il grande politico &ndash; afferma G. &ndash; [...] non pu&ograve; che essere &ldquo;coltissimo&rdquo;, cio&egrave; deve &ldquo;conoscere&rdquo; il massimo di elementi della vita attuale; conoscerli non &ldquo;librescamente&rdquo;, come &ldquo;erudizione&rdquo; ma in modo &ldquo;vivente&rdquo;, come sostanza concreta di &ldquo;intuizione&rdquo; politica (tuttavia perch&eacute; in lui diventino sostanza vivente di &ldquo;intuizione&rdquo; occorrer&agrave; apprenderli anche &ldquo;librescamente&rdquo;)&raquo; (<a href='http://gramscisource.org/quaderno/3/nota/33' target='_blank' class='link-to-note'>Q 3, 33</a>, 311). Ecco un'esposizione pi&ugrave; articolata di un assunto spesso ripetuto nelle note sul valore passionale della politica, sull'impossibilit&agrave; di &laquo;fare storia-politica senza passione, cio&egrave; senza sentire ed essere appassionato&raquo; (<a href='http://gramscisource.org/quaderno/4/nota/33' target='_blank' class='link-to-note'>Q 4, 33</a>, 452). Il tono duramente polemico contro l'economicismo banale rivendica alla politica il rango di attenzione a un mondo collettivo, a uno scenario storico irriducibile all'inespressiva immediatezza dello scambio e delle condizioni materiali. La stessa interpretazione &ldquo;ortodossa&rdquo; del marxismo &egrave; oggetto di ripulsa, a fronte di un battesimo della politica impossibile senza la forza di &ldquo;perforare&rdquo; l'insidia dell'economia e della passivizzazione, del danaro e del sapere sostanzialmente positivistico che ne discende sul piano intellettuale. Il monito gramsciano &egrave; senza ripensamenti e senza indulgenza: &laquo;Nel marxismo puro &ndash; egli quasi grida &ndash;, gli uomini presi in massa non obbediscono alle passioni, ma alle necessit&agrave; economiche. La politica &egrave; una passione. La Patria &egrave; una passione. Queste due idee esigenti non godono nella storia che una funzione di apparenza perch&eacute; in realt&agrave; la vita dei popoli, nel corso dei secoli, si spiega con un gioco cangiante e sempre rinnovato di cause di ordine materiale. L'economia &egrave; tutto. Molti filosofi ed economisti &ldquo;borghesi&rdquo; hanno ripreso questo ritornello&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 463); e il testo viene ripreso in Q 13, senza sostanziali revisioni, e sempre contro il &ldquo;dominio delle cifre&rdquo;. Infine, tralasciando i molti richiami a Gentile e Croce, &egrave; interessante la fermezza di G. nel respingere ogni indirizzo politico di stampo positivistico. Il rigetto del positivismo si esprime in direzioni differenti e tocca Scipio Sighele, Guglielmo Ferrero e, in genere, tutta la sociologia lombrosiana, a giudizio del nostro autore ossessionata dal paradigma del &ldquo;delinquente&rdquo;, cui viene comparata anche l'esperienza politica e la duplicit&agrave; fra morale individuale e morale pubblica (<a href='http://gramscisource.org/quaderno/3/nota/47' target='_blank' class='link-to-note'>Q 3, 47</a>, 327). E sempre contro l'impostazione sociologica &egrave; da ricordare la fondamentale critica al Manuale popolare di sociologia marxista di Bucharin, pi&ugrave; volte ripreso nel testo.</p></body></html>