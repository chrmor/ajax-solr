<html><head><title>Gramsci Dictionary: Hitlerismo</title></head><body><h1>Hitlerismo</h1><p> In <a href='http://gramscisource.org/quaderno/17/nota/51' target='_blank' class='link-to-note'>Q 17, 51</a>, 1947 G. riprende (con ogni probabilit&agrave; da una fonte indiretta), giudicandola superficiale e acritica, una breve citazione dal Mein Kampf, dove Hitler considera la fondazione o la distruzione di una religione un atto incalcolabilmente pi&ugrave; rilevante rispetto alla fondazione o alla distruzione di uno Stato. Secondo il pensatore sardo, &laquo;i tre elementi: religione (o concezione del mondo &ldquo;attiva&rdquo;), Stato, partito, sono indissolubili e nel processo reale dello sviluppo storico-politico si passa dall'uno all'altro necessariamente&raquo;. In questo senso, a suo giudizio, l'hitlerismo esemplifica perfettamente come questo meccanismo di feed-back &ndash; ben compreso da Machiavelli, naturalmente &laquo;nei modi e nel linguaggio del tempo&raquo; &ndash; possa essere intralciato nel suo sviluppo concreto dal &laquo;fanatismo cieco unilaterale di &ldquo;partito&rdquo;&raquo;, in altre parole, dalla assenza &laquo;sia di una concezione statale sia di una concezione del mondo che siano capaci di sviluppo in quanto storicamente necessarie&raquo; (<a href='http://gramscisource.org/quaderno/17/nota/51' target='_blank' class='link-to-note'>ivi</a>, 1947-8). Movimento &laquo;intellettualmente basso e volgare&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2103), l'hitlerismo, secondo G., ha mostrato chiaramente come in Germania &laquo;sotto l'apparente dominio di un gruppo intellettuale serio&raquo; covasse un &laquo;lorianismo mostruoso&raquo;, capace di imporsi e diffondersi come &laquo;concezione e metodo scientifico di una nuova &ldquo;ufficialit&agrave;&rdquo;&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2325). Dinanzi a un fenomeno come questo, manifestazione di una forma di nazionalismo in cui la religione della patria si contrappone a quella &ldquo;romana&rdquo; &ndash; &laquo;termine finale del processo storico iniziatosi con Carlo Magno, cio&egrave; col primo rinascimento&raquo; (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2094) &ndash; la Chiesa cattolica non pu&ograve; che adattarsi con difficolt&agrave;, data la sua natura cosmopolita e la sua struttura &ldquo;assolutistica&rdquo; e &ldquo;formalistica&rdquo;. &laquo;Il papa &ndash; rileva G. &ndash; non pu&ograve; &ldquo;scomunicare&rdquo; la Germania hitleriana, deve talvolta appoggiarsi ad essa, e ci&ograve; rende impossibile ogni politica religiosa rettilinea, positiva, di un qualche vigore&raquo; (<a href='http://gramscisource.org/quaderno/20/nota/4' target='_blank' class='link-to-note'>ibid.</a>).</p><h2>VITO SANTORO</h2></body></html>