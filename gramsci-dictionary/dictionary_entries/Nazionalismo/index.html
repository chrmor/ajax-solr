<html><head><title>Gramsci Dictionary: Nazionalismo</title></head><body><h1>Nazionalismo</h1><p> Sin dagli anni giovanili la questione del nazionalismo si configura in G. in stretta connessione con quella dell'internazionalismo e costituisce uno dei temi fondamentali di tutta l'evoluzione del suo pensiero. Per un verso, difatti, gi&agrave; in alcuni articoli del 1918 G. sottolinea la vocazione internazionalista immanente al modo di produzione capitalista e il ruolo dell'economia borghese nel superamento delle divisioni nazionali e dei contrasti politico-militari fra i vari Stati. In tal senso il giovane G. &egrave; polemico verso ogni forma di nazionalismo, inteso come fenomeno politico-ideologico proprio di piccole borghesie deboli, retrive e reazionarie. In questi anni G. mostra simpatia verso la cultura liberale &ndash; della quale dal 1919 in poi denuncer&agrave; l'astrattezza &ndash;, ma &egrave; altrettanto influenzato dalla vicenda della Rivoluzione d'Ottobre e dalla lettura di alcuni scritti di Lenin sulla necessit&agrave; di far emergere dalle molteplici culture gli elementi democratici, universalistici e potenzialmente socialisti. Solo cos&igrave;, secondo G., sarebbe divenuto possibile trascendere la contraddizione fra cosmopolitismo dell'economia e nazionalismo della politica, che nei Q verr&agrave; individuata come una delle cause fondamentali della crisi organica del mondo capitalistico. In un articolo del maggio 1919 pubblicato sull'&ldquo;Ordine Nuovo&rdquo; G. rimarca tuttavia che sino a quel momento l'unit&agrave; del mondo si era realizzata mediante la guerra &ndash; unica forma in cui poteva realizzarsi in regime di propriet&agrave; privata e nazionale &ndash;, ovvero attraverso la creazione di una gerarchia mondiale del capitale e la concentrazione della propriet&agrave; privata in trust di banchieri, armatori e industriali. Emerge ora una percezione pi&ugrave; matura del ruolo nodale degli Stati nazionali, la consapevolezza che la formazione di un'economia mondiale rafforza e non diminuisce la loro funzione nella concorrenza internazionale e che vi &egrave; una forte contraddizione fra realt&agrave; dell'imperialismo e tutta la tradizione liberale che &egrave; formalmente contro lo Stato e fa della concorrenza la &laquo;nemica pi&ugrave; acerrima dello Stato&raquo; (Lo Stato e il socialismo, 28 giugno-5 luglio 1919, in ON 117). Non a caso G. ricorder&agrave; in <a href='http://gramscisource.org/quaderno/2/nota/122' target='_blank' class='link-to-note'>Q 2, 122</a>, 262 che solo nel dopoguerra si sviluppa in Italia &laquo;un accentuato spirito di nazionalismo economico&raquo; per cui &laquo;ogni nazione vuole produrre tutto e vuole vendere senza comprare&raquo;. Tuttavia, sembra esser proprio la crisi del capitalismo mondiale ad assegnare alla classe operaia dei paesi capitalisti una precisa funzione nazionale. G. per un verso evidenzia negli scritti di questi anni la collocazione subordinata dell'Italia nell'ambito della divisione internazionale del lavoro, per l'altro comprende che tale condizione &egrave; comune al complesso delle nazioni sotto il dominio dell'imperialismo: la lotta per l'indipendenza nazionale da parte di tutti i popoli oppressi diviene momento della lotta di classe del proletariato mondiale. Anzi, solo la lotta di classe &egrave; in grado di conferire un contenuto concreto alla stessa lotta nazionale. Come gi&agrave; indicava Lenin negli scritti del 1915-1916, il processo di transizione dal capitalismo al comunismo, per quanto in parte gi&agrave; in atto, si rivela a G. pi&ugrave; complesso del previsto: i dirompenti conflitti nazionali che prendono vita nei paesi coloniali soggetti al dominio delle potenze imperialiste mostrano come la crisi generale del capitalismo, lungi dal comportare un rapido dissolvimento di tutti gli Stati nazionali e di ogni divisione nazionale in una superiore unit&agrave; mondiale, impongono il rafforzamento, insieme politico e militare, dello Stato sovietico e il suo inserimento come nuova potenza mondiale nel sistema egemonico fra gli Stati. D'altra parte G. &ndash; che nei Q si mostrer&agrave; critico acerrimo di ogni concezione utopista e sostenitore d'una &laquo;politica realistica&raquo;, al fine di &laquo;depurare l'internazionalismo di ogni elemento vago e puramente ideologico (in senso deteriore)&raquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729) &ndash; ritiene che neppure dopo la vittoria della rivoluzione internazionale si potr&agrave; prevedere l'estinzione degli Stati nazionali: difatti, se per un verso senz'altro &laquo;il comunismo sar&agrave; solo quando e in quanto sar&agrave; internazionale&raquo;, per l'altro lo Stato rimane la &laquo;&ldquo;forma&rdquo; concreta della societ&agrave; umana&raquo;, per il proletariato la sua forma &ldquo;di difesa e di offesa&rdquo;. In tal senso nel sistema politico del comunismo internazionale lo Stato socialista deve esser &laquo;disposto e organizzato in modo da essere capace di ingranarsi con gli altri Stati socialisti&raquo; (Lo Stato e il socialismo, cit., ON 115). La riflessione sul tema del nazionalismo nei Q si svolge su un doppio piano, teorico e politico. Nel fondamentale <a href='http://gramscisource.org/quaderno/3/nota/2' target='_blank' class='link-to-note'>Q 3, 2</a>, 284 G. distingue nettamente &laquo;nazionale&raquo; da &laquo;nazionalista&raquo;, giacch&eacute; si pu&ograve; essere particolari senza predicare il particolarismo e &laquo;qui &egrave; l'equivoco del nazionalismo, che in base a questo equivoco pretende spesso di essere il vero universalista, il vero pacifista&raquo; (<a href='http://gramscisource.org/quaderno/3/nota/2' target='_blank' class='link-to-note'>ibid.</a>). Se difatti &egrave; vero che un'idea non &egrave; efficace se non &egrave; espressa artisticamente ovvero particolarmente come singoli, tuttavia &laquo;la nazionalit&agrave; &egrave; una particolarit&agrave; primaria&raquo; giacch&eacute; il particolarizzarsi fra i propri connazionali &egrave; una &laquo;seconda &ldquo;particolarit&agrave;&rdquo;&raquo; che &laquo;non &egrave; il prolungamento della prima&raquo; (<a href='http://gramscisource.org/quaderno/3/nota/2' target='_blank' class='link-to-note'>ivi</a>, 285). Ma i nazionalisti non vogliono ci&ograve; in quanto venerano maestri il cui valore &laquo;consiste nella loro somiglianza con lo spirito del loro gruppo&raquo;; ed &egrave; per questo che &laquo;tanti scrittori moderni ci tengono tanto all'&ldquo;anima nazionale&rdquo; che dicono di rappresentare&raquo;: &laquo;&egrave; utile, per chi non ha personalit&agrave;, decretare che l'essenziale &egrave; di essere nazionali&raquo; (<a href='http://gramscisource.org/quaderno/3/nota/2' target='_blank' class='link-to-note'>ibid.</a>). In definitiva &laquo;in questo modo si costituisce una gerarchia e una organizzazione di fatto&raquo; (<a href='http://gramscisource.org/quaderno/3/nota/2' target='_blank' class='link-to-note'>ibid.</a>) e sul piano politico &laquo;questa tendenza alla distinzione nazionale ha fatto s&igrave; che la guerra&raquo; sia &laquo;diventata una guerra di anime nazionali, con i suoi caratteri di profondit&agrave; passionale e di ferocia&raquo; (<a href='http://gramscisource.org/quaderno/3/nota/2' target='_blank' class='link-to-note'>ivi</a>, 286). La riflessione sul nazionalismo si connette inoltre a quella sulle nuove prospettive aperte dai tentativi di edificazione del &ldquo;socialismo in un solo paese&rdquo; (<a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729). Tramontata difatti l'ipotesi di una rapida estensione e accelerazione del processo rivoluzionario su scala mondiale sotto la spinta propulsiva della Rivoluzione d'Ottobre e degli stessi processi di internazionalizzazione dell'economia capitalista, il movimento comunista internazionale si avviava ad affrontare una fase di lunga e difficile &ldquo;guerra di posizione&rdquo;, dagli esiti sino ad allora imprevedibili. Dinanzi a un tale inedito quadro mondiale, segnato da imponenti processi di riorganizzazione socio-politica, il terreno nazionale pareva divenire decisivo ancor pi&ugrave; che in passato per l'affermarsi egemonico del proletariato, di cui il movimento comunista avrebbe dovuto rappresentare l'avanguardia politica. Per raggiungere tale obiettivo sarebbe stato necessario, secondo G., costituire un blocco di forze nazionali, il &laquo;popolo-nazione&raquo;, che desse vita a una &laquo;volont&agrave; collettiva nazionale-popolare&raquo;: questa avrebbe rappresentato &laquo;un tipo di nazionalismo politico e culturale che sfugge ai limiti dei partiti propriamente nazionalistici&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 361) e che al contrario impregna tutta la cultura e crea &laquo;una dipendenza e un collegamento stretto tra popolo-nazione e intellettuali&raquo; (<a href='http://gramscisource.org/quaderno/3/nota/82' target='_blank' class='link-to-note'>ivi</a>, 362). Vi sono difatti paesi in cui &laquo;esiste nazionalismo, ma non una situazione &ldquo;nazionale-popolare&rdquo;, dove cio&egrave; le grandi masse popolari sono considerate come il bestiame&raquo; (<a href='http://gramscisource.org/quaderno/6/nota/135' target='_blank' class='link-to-note'>Q 6, 135</a>, 799). Nel caso contrario il nazionalismo o &laquo;&ldquo;patriottismo&rdquo;&raquo; &egrave; combinazione dell'&laquo;elemento egemonico etico-politico&raquo; con la vita statale e nazionale ed &egrave; una vera e propria &laquo;&ldquo;religione popolare&rdquo;&raquo; (<a href='http://gramscisource.org/quaderno/8/nota/227' target='_blank' class='link-to-note'>Q 8, 227</a>, 1084) giacch&eacute; presenta l'unit&agrave; fra dirigenti e diretti. Per quel che concerne il contesto italiano, nella nota intitolata Il nazionalismo italiano (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181) G. osserva che &laquo;in Italia, accanto al cosmopolitismo e apatriottismo pi&ugrave; superficiale &egrave; sempre esistito uno sciovinismo frenetico, che si collegava alle glorie romane e delle repubbliche marinaresche e alle fioriture individuali di artisti, letterati, scienziati di fama mondiale&raquo; (<a href='http://gramscisource.org/quaderno/2/nota/25' target='_blank' class='link-to-note'>ibid.</a>). Pare difatti un carattere permanente del popolo italiano &laquo;l'ammirazione ingenua e fanatica per l'intelligenza come tale&raquo; e il corrispondente nazionalismo culturale da una parte e il &laquo;pi&ugrave; o meno ingenuo, pi&ugrave; o meno fanatico&raquo; sciovinismo popolare dall'altra (<a href='http://gramscisource.org/quaderno/9/nota/141' target='_blank' class='link-to-note'>Q 9, 141</a>, 1201-2). Ma il vero &laquo;sostrato del nazionalismo popolare&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 326) italiano &egrave; da rinvenire, secondo G., nella tradizione culturale dell'Umanesimo e del Rinascimento, che si &egrave; tuttavia dimostrata fragile fondamento del Risorgimento comportando un &laquo;nazionalismo da intellettuali&raquo; (<a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190) incapace d'&laquo;accentrare intorno alla borghesia gli strati pi&ugrave; attivi e intelligenti della popolazione&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 326). &Egrave; mancato in Italia un sentimento consapevole &laquo;dell'elemento politico-militare e politico-economico&raquo; (<a href='http://gramscisource.org/quaderno/3/nota/46' target='_blank' class='link-to-note'>ibid.</a>; v. anche <a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190), di cui &egrave; emblematica la figura di D'Annunzio: l'&laquo;&ldquo;apoliticit&agrave;&rdquo; fondamentale, nel senso che da lui ci si poteva aspetta re tutti i fini immaginabili, dal pi&ugrave; sinistro al pi&ugrave; destro&raquo; (<a href='http://gramscisource.org/quaderno/9/nota/141' target='_blank' class='link-to-note'>Q 9, 141</a>, 1202). Lo sciovinismo delle masse ha inoltre rivelato sin da subito una peculiarit&agrave;: essere &laquo;accompagnato da una xenofobia popolaresca&raquo; (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181), un &laquo;nazionalismo &ldquo;di razza&rdquo;&raquo; (<a href='http://gramscisource.org/quaderno/5/nota/23' target='_blank' class='link-to-note'>Q 5, 23</a>, 558). Se poi le prime forme di nazionalismo in Italia annoveravano molti liberali e massoni, in seguito, secondo G., un piccolo gruppo di intellettuali saccheggi&ograve; &laquo;le ideologie e i modi di ragionare secchi, imperiosi, pieni di mutria e di suffisance di Carlo Maurras&raquo; (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 181; corsivo mio) e del suo &laquo;nazionalismo integrale&raquo; (<a href='http://gramscisource.org/quaderno/8/nota/111' target='_blank' class='link-to-note'>Q 8, 111</a>, 1007). Anche la politica estera dei nazionalisti, d'altra parte, &laquo;non aveva fini precisi: si poneva come una astratta rivendicazione imperiale contro tutti&raquo; (<a href='http://gramscisource.org/quaderno/2/nota/25' target='_blank' class='link-to-note'>Q 2, 25</a>, 182). &Egrave; dunque evidente che le tendenze nazionaliste, secondo G., per quanto basilari, non devono ritenersi un dato storicamente intrascendibile (v. <a href='http://gramscisource.org/quaderno/14/nota/68' target='_blank' class='link-to-note'>Q 14, 68</a>, 1729): per un verso &egrave; la stessa natura cosmopolita dei processi economici a essere strutturalmente contraddittoria rispetto alla dimensione statale, che &laquo;si &egrave; sempre pi&ugrave; sviluppata nel senso del &ldquo;nazionalismo&rdquo;, &ldquo;del bastare a se stessi&rdquo;&raquo; (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>, 1756), per l'altro la stessa sfera politica rivela decise tendenze alla formazione quanto meno di un'unione europea. Esiste difatti &laquo;una coscienza culturale europea&raquo; ed &laquo;esistono molte forze materiali che solo in questa unione potranno svilupparsi: se fra x anni questa unione sar&agrave; realizzata la parola &ldquo;nazionalismo&rdquo; avr&agrave; lo stesso valore archeologico che l'attuale &ldquo;municipalismo&rdquo;&raquo; (<a href='http://gramscisource.org/quaderno/6/nota/78' target='_blank' class='link-to-note'>Q 6, 78</a>, 748). G. giunge d'altra parte finanche a recuperare il valore positivo della tradizione cosmopolita italiana: &laquo;il nazionalismo di marca francese &egrave; una escrescenza anacronistica nella storia italiana&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1989), qualcosa &laquo;di artificioso e di non lungo respiro&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1987); si tratter&agrave; piuttosto di recuperare il &laquo;cosmopolitismo romano e medioevale, ma nella sua forma pi&ugrave; moderna e avanzata&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1989), quella dell'internazionalismo. Di qui l'interesse dell'Italia per un verso a &laquo;inserirsi nel fronte moderno di lotta per riorganizzare il mondo anche non italiano, che ha contribuito a creare col suo lavoro&raquo; (<a href='http://gramscisource.org/quaderno/19/nota/5' target='_blank' class='link-to-note'>ibid.</a>), per l'altro a ricostruirne se possibile un &laquo;&ldquo;primato civile&rdquo; o egemonia politico-intellettuale&raquo; (<a href='http://gramscisource.org/quaderno/9/nota/132' target='_blank' class='link-to-note'>Q 9, 132</a>, 1193).</p><h2>MANUELA AUSILIO</h2></body></html>