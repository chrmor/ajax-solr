<html><head><title>Gramsci Dictionary: Cesare, Caio Giulio</title></head><body><h1>Cesare, Caio Giulio</h1><p> In certi momenti storici pu&ograve; succedere che manchino uomini politici di valore, mentre i capi militari dimostrano notevoli capacit&agrave; politiche: Cesare, al pari di Napoleone Bonaparte, non fu e non fu visto dai suoi soldati solo come un grande capo militare, ma soprattutto come &laquo;il loro capo politico, il capo della democrazia&raquo; (<a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2052), come dimostra d'altronde la &laquo;sapiente combinazione di politica e arte militare&raquo; (<a href='http://gramscisource.org/quaderno/1/nota/117' target='_blank' class='link-to-note'>Q 1, 117</a>, 111) dei Commentarii, soprattutto del De bello civili. La figura di Cesare, come quella dello stesso Napoleone, rappresenta per G. un esempio di cesarismo progressivo, in cui cio&egrave; l'intervento &laquo;&ldquo;arbitrale&rdquo;&raquo; di una grande per sonalit&agrave;, in una situazione in cui le forze in lotta &laquo;si equilibrano in modo catastrofico&raquo; (<a href='http://gramscisource.org/quaderno/9/nota/133' target='_blank' class='link-to-note'>Q 9, 133</a>, 1194), porta al trionfo della forza progressiva. Sia nel caso di Cesare che in quello di Napoleone, per&ograve;, le forze in campo, pur essendo &laquo;distinte e contrastanti&raquo;, non lo erano cos&igrave; tanto da non poter giungere &laquo;&ldquo;assolutamente&rdquo; ad una fusione ed assimilazione reciproca dopo un processo molecolare&raquo; (<a href='http://gramscisource.org/quaderno/9/nota/136' target='_blank' class='link-to-note'>Q 9, 136</a>, 1197-98), cosa che in qualche misura si verific&ograve;. Il cesarismo ha rappresentato, secondo G., &laquo;la fase storica di passaggio da un tipo di Stato a un altro tipo&raquo; (<a href='http://gramscisource.org/quaderno/9/nota/136' target='_blank' class='link-to-note'>ivi</a>, 1198): con Cesare, che sciolse il &laquo;nodo storico-politico&raquo; con la spada (<a href='http://gramscisource.org/quaderno/19/nota/1' target='_blank' class='link-to-note'>Q 19, 1</a>, 1960), inizi&ograve; infatti un'epoca nuova, in cui, dopo la conquista della Gallia, l'Occidente intraprese a lottare con l'Oriente, che assumer&agrave; da quel momento in poi &laquo;un peso talmente grande&raquo; che finir&agrave; per soverchiare la controparte e determinare una frattura nell'Impero (<a href='http://gramscisource.org/quaderno/19/nota/1' target='_blank' class='link-to-note'>ibid.</a>). Inoltre Cesare &egrave; espressione di uno &laquo;sviluppo storico&raquo; che, se in Italia assunse i caratteri del &laquo;cesarismo&raquo;, ha come sfondo tuttavia &laquo;l'intero territorio imperiale&raquo;. Tale sviluppo &egrave; consistito infatti in una &laquo;&ldquo;snazionalizzazione&rdquo; dell'Italia&raquo; (<a href='http://gramscisource.org/quaderno/17/nota/21' target='_blank' class='link-to-note'>Q 17, 21</a>, 1924) e nella sua &laquo;subordinazione agli interessi dell'Impero&raquo; (<a href='http://gramscisource.org/quaderno/17/nota/21' target='_blank' class='link-to-note'>ibid.</a>), fenomeni che rendono l'azione di Cesare l'ideale prosecuzione ma anche la conclusione del movimento democratico dei Gracchi, di Mario e di Catilina. Se la &laquo;rivoluzione&raquo; di quest'ultimo avrebbe potuto forse preservare per l'Italia &laquo;la funzione egemonica del periodo repubblicano&raquo;, la rivoluzione di Cesare esce dai confini della lotta tra le &laquo;classi italiche&raquo; per comprendere tutto l'impero, o comunque le &laquo;classi con funzioni principalmente imperiali (militari, burocrati, banchieri, appaltatori ecc.)&raquo; (<a href='http://gramscisource.org/quaderno/17/nota/21' target='_blank' class='link-to-note'>ibid.</a>). Secondo G., Roma con Cesare sub&igrave; s&igrave; una trasformazione, ma non pass&ograve; da &laquo;Stato-citt&agrave;&raquo; a &laquo;Capitale dell'Impero&raquo;, come aveva affermato Emilio Bodrero in un articolo del 1933 sulla &ldquo;Nuova Antologia&rdquo;, essendo all'epoca la capitale equivalente semplicemente alla residenza dell'imperatore, ma divenne capitale in senso burocratico e &laquo;una citt&agrave; cosmopolita&raquo; (<a href='http://gramscisource.org/quaderno/17/nota/21' target='_blank' class='link-to-note'>ibid.</a>), mentre a sua volta l'Italia diventava il centro della cosmopoli dell'Impero e assumeva pertanto funzione cosmopolita. Fu allora che secondo G. fior&igrave; anche la letteratura latina, che pertanto non pu&ograve; dirsi &laquo;espressione essenzialmente nazionale&raquo; (<a href='http://gramscisource.org/quaderno/17/nota/32' target='_blank' class='link-to-note'>Q 17, 32</a>, 1935), come voleva Augusto Rostagni sulle pagine dell'&ldquo;Italia Letteraria&rdquo;. Cesare e poi Augusto modificarono radicalmente la posizione di Roma e dell'Italia &laquo;nell'equilibrio del mondo classico&raquo; (<a href='http://gramscisource.org/quaderno/19/nota/1' target='_blank' class='link-to-note'>Q 19, 1</a>, 1959) e trasferirono &laquo;la funzione egemonica a una classe &ldquo;imperiale&rdquo; cio&egrave; supernazionale&raquo;, con conseguenze sulle &laquo;tendenze ideologiche della futura nazione italiana&raquo; (<a href='http://gramscisource.org/quaderno/19/nota/1' target='_blank' class='link-to-note'>ibid.</a>). Come ricorda G. citando Svetonio, Cesare diede infatti la cittadinanza romana non solo ai medici, ma anche ai maestri delle altre arti liberali, affinch&eacute; vivessero pi&ugrave; volentieri a Roma e vi fossero attirati &laquo;i migliori intellettuali di tutto l'Impero romano&raquo; (<a href='http://gramscisource.org/quaderno/8/nota/22' target='_blank' class='link-to-note'>Q 8, 22</a>, 954). Una presenza permanente a Roma degli intellettuali, i quali cambiarono la propria condizione sociale nel passaggio dal &laquo;regime aristocratico-corporativo&raquo; della Repubblica a quello &laquo;democratico-burocratico&raquo; dell'Impero (<a href='http://gramscisource.org/quaderno/8/nota/22' target='_blank' class='link-to-note'>ibid.</a>), era infatti indispensabile per l'organizzazione culturale; si cominci&ograve; cos&igrave; a formare la &laquo;categoria di intellettuali &ldquo;imperiali&rdquo;&raquo;, che &laquo;continuer&agrave; nel clero cattolico&raquo; (<a href='http://gramscisource.org/quaderno/8/nota/22' target='_blank' class='link-to-note'>ibid.</a>) e influir&agrave; sul cosmopolitismo degli intellettuali italiani. Il mito della figura di Cesare, che G. definisce come &laquo;attuale&raquo;, non avrebbe infine per il pensatore sardo alcuna base storica concreta: il caso &egrave; in tal senso assimilato all'esaltazione della repubblica romana come &laquo;istituzione democratica e popolare&raquo; che avvenne nel Settecento (<a href='http://gramscisource.org/quaderno/17/nota/21' target='_blank' class='link-to-note'>Q 17, 21</a>, 1924-5).</p><h2>JOLE SILVIA IMBORNONE</h2></body></html>