<html><head><title>Gramsci Dictionary: Dio ascoso</title></head><body><p> L'espressione figura in alcuni passi nei quali G. replica alla critica crociana del materialismo storico: &laquo;Il Croce &egrave; giunto fino ad affermare che la sua ulteriore e recente critica della filosofia della praxis &egrave; appunto connessa a questa sua preoccupazione antimetafisica e antiteologica, in quanto la filosofia della praxis sarebbe teologizzante e il concetto di &ldquo;struttura&rdquo; non sarebbe che la ripresentazione ingenua del concetto di un &ldquo;dio ascoso&rdquo;&raquo; (<a href='http://dl.gramsciproject.org/quaderno/10a/nota/8' target='_blank' class='link-to-note'>Q 10 I, 8</a>, 1225). Oppure: &laquo;Gherminella polemica del Croce che &ldquo;oggi&rdquo; d&agrave; un significato [metafisico, trascendente] speculativo ai termini della filosofia della praxis, quindi l'&ldquo;identificazione&rdquo; della &ldquo;struttura&rdquo; con un &ldquo;dio ascoso&rdquo;&raquo; (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1209). Oppure: &laquo;Il Croce &egrave; cos&igrave; immerso nel suo metodo e nel suo linguaggio speculativo che non pu&ograve; giudicare che secondo essi; quando egli scrive che nella filosofia della praxis la struttura &egrave; come un dio ascoso, ci&ograve; sarebbe vero se la filosofia della praxis fosse una filosofia speculativa e non uno storicismo assoluto, liberato davvero e non solo a parole, da ogni residuo trascendentale e teologico&raquo; (LC 573, a Tania, 9 maggio 1932). E ancora: &laquo;Come sar&agrave; da intendere la struttura: come nel fatto economico si potr&agrave; distinguere l'&ldquo;elemento&rdquo; tecnica, scienza, lavoro, classe ecc., intesi &ldquo;storicamente&rdquo; e non &ldquo;metafisicamente&rdquo;. Critica della posizione del Croce per cui, polemicamente, la struttura diventa un &ldquo;dio ascoso&rdquo;, un &ldquo;noumeno&rdquo;, in contrapposizione alle &ldquo;apparenze&rdquo; superstrutturali. &ldquo;Apparenze&rdquo; in senso metaforico e in senso positivo. Perch&eacute; furono &ldquo;storicamente&rdquo; chiamate &ldquo;apparenze&rdquo;: proprio il Croce ha estratto, da questa concezione generale, la sua particolare dottrina dell'errore e della origine pratica dell'errore&raquo; (<a href='http://dl.gramsciproject.org/quaderno/8/nota/61' target='_blank' class='link-to-note'>Q 8, 61</a>, 977).</p></body></html>