<html><head><title>Gramsci Dictionary: Italiani</title></head><body><p> Parlare di &laquo;italiani&raquo; o di &laquo;popolo italiano&raquo; per G. significa individuare, approfondire, eventualmente demistificare tutta una serie di luoghi comuni, relativi agli ambiti pi&ugrave; disparati (v. <a href='http://gramscisource.org/quaderno/3/nota/73' target='_blank' class='link-to-note'>Q 3, 73</a>, 350 circa il rapporto fra lingua e dialetto oppure <a href='http://gramscisource.org/quaderno/17/nota/8' target='_blank' class='link-to-note'>Q 17, 8</a>, 1912-3 sulla religiosit&agrave; degli italiani). Ma, a ben guardare, ad accomunare molti dei passi in questione &egrave; la pressione sensibilmente esercitata su di essi da certe problematiche tipicamente gramsciane, come quella dell'identit&agrave; nazionale o quella della coscienza politica degli italiani. Punto di partenza per il presente discorso &egrave; il riconoscimento della cosiddetta funzione cosmopolitica delle classi colte italiane nel periodo fra il Quattrocento e il Sei-Settecento, secoli in cui si era verificata un'ininterrotta emigrazione di artisti e intellettuali, di tecnici e specialisti vari dalla nostra penisola verso i centri pi&ugrave; vivaci del continente europeo. Ebbene, questo stesso parametro storico-culturale della funzione cosmopolitica viene da G. decisamente allargato e applicato all'intero popolo italiano, visto che anche quest'ultimo, in un certo qual modo, nel suo complesso &egrave; stato portatore per lunghi secoli di una funzione internazionale-europea. All'origine di questa sorta di destino storico collettivo ci sarebbe la concreta localizzazione italiana di due grandi istituzioni del passato come l'Impero romano prima e il papato temporalista poi, portatrici entrambe di una vocazione decisamente universalistica (<a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 587-90). Ma anche in seguito, questa disposizione &ldquo;cosmopolitica&rdquo; (e dunque, in un certo senso, anazionale) della nostra storia ha trovato sempre nuove incarnazioni, fino al fenomeno moderno dell'emigrazione di massa, quell'&laquo;emigrazione del popolo lavoratore, che &egrave; andato ad aumentare il plusvalore dei capitalismi stranieri&raquo; (<a href='http://gramscisource.org/quaderno/3/nota/117' target='_blank' class='link-to-note'>Q 3, 117</a>, 385). Fra le conseguenze prodotte da queste oggettive condizioni storico-culturali della penisola un'attenzione particolare viene accordata da G. a quell'&ldquo;apoliticismo&rdquo; che sarebbe tipico degli italiani. Esso, nel presente, ha diverse manifestazioni. &Egrave;, in primis, perdurante mancanza di un maturo spirito nazionale, e in tal senso corrisponde in fondo &laquo;all'antico &ldquo;anazionalismo&rdquo;: si diceva una volta &ldquo;Venga Francia, venga Spagna, purch&eacute; se magna&rdquo;&raquo; (<a href='http://gramscisource.org/quaderno/6/nota/162' target='_blank' class='link-to-note'>Q 6, 162</a>, 814-6). Ma &ldquo;apoliticismo&rdquo;, oggi, &egrave; anche (e soprattutto) una peculiare, vistosa &ldquo;indifferenza&rdquo; rispetto alla vita politico-statale nel suo complesso, in particolare nelle sue forme pi&ugrave; moderne. Tale indifferenza, tradizionalmente, &egrave; stata spiegata nei termini di un presunto &laquo;&ldquo;individualismo&rdquo;&raquo; (<a href='http://gramscisource.org/quaderno/6/nota/162' target='_blank' class='link-to-note'>ivi</a>, 814); eppure, alla prova dei fatti, gli italiani non sembrano poi cos&igrave; tanto inclini a quello &laquo;&ldquo;splendido isolamento&rdquo; del singolo individuo, che conta solo su se stesso per creare la sua vita economica e morale&raquo;; pi&ugrave; efficaci, in tale direzione, saranno piuttosto i concetti di &ldquo;settarismo&rdquo; e di &ldquo;corporativismo&rdquo;, per cui, rispetto al popolo italiano, &ldquo;apoliticismo&rdquo; &laquo;significa che al partito politico e al sindacato economico &ldquo;moderni&rdquo; [...] si &ldquo;preferiscono&rdquo; forme organizzative di altro tipo, e precisamente del tipo &ldquo;malavita&rdquo;, quindi le cricche, le camorre, le mafie, sia popolari, sia legate alle classi alte&raquo; (<a href='http://gramscisource.org/quaderno/6/nota/162' target='_blank' class='link-to-note'>ibid.</a>). Questo concetto viene ripreso e precisato in <a href='http://gramscisource.org/quaderno/14/nota/10' target='_blank' class='link-to-note'>Q 14, 10</a>, 1663-5: se tipico delle classi umili &egrave; un settarismo fanatico fatto non tanto di rigidi principi ideologici quanto, piuttosto, di &laquo;passioni anche basse e ignobili&raquo; (tanto che esso &laquo;finisce coll'avvicinarsi al &ldquo;punto di onore&rdquo; della malavita&raquo;: <a href='http://gramscisource.org/quaderno/14/nota/10' target='_blank' class='link-to-note'>ivi</a>, 1664), nelle classi alte, al contrario, imperversa &laquo;un modo di pensare che si pu&ograve; dire &ldquo;corporativo&rdquo;, economico, di categoria, e che del resto &egrave; stato registrato nella nomenclatura politica italiana col termine di &ldquo;consorteria&rdquo;&raquo; (<a href='http://gramscisource.org/quaderno/14/nota/10' target='_blank' class='link-to-note'>ibid.</a>). Ma all'incrocio fra atteggiamento apolitico da una parte e tradizione cosmopolitica dall'altra si trova, secondo G., un particolarissimo, sorprendente sciovinismo &ldquo;culturale&rdquo; degli italiani (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 326). Questo sciovinismo, infatti, non si basa su di un sentimento politico-militare ovvero economico, come generalmente avviene per la psicologia nazionalistica di altri paesi, quali la Francia o la Germania (<a href='http://gramscisource.org/quaderno/3/nota/46' target='_blank' class='link-to-note'>ibid.</a>); quello degli italiani &egrave;, piuttosto, un particolare &ldquo;orgoglio&rdquo; verso gli insigni risultati culturali costantemente conseguiti, nei secoli, dai migliori &ldquo;cervelli&rdquo; della nazione. In <a href='http://gramscisource.org/quaderno/3/nota/80' target='_blank' class='link-to-note'>Q 3, 80</a>, 359 viene citato come esempio quel puntiglioso impegno di tanti intellettuali nostrani nel rivendicare alla propria terra la paternit&agrave; di invenzioni scientifiche e scoperte geografiche (particolarmente emblematica, a tal proposito, era l'esistenza di tutta una letteratura dedita a dimostrare che Colombo fosse di nazionalit&agrave; italiana). Ma G., da parte sua, non era assolutamente persuaso della fondatezza di siffatto &ldquo;orgoglio&rdquo; nazionale: e questo perch&eacute;, secondo lui, per quanto geniale, l'opera isolata di un singolo intelletto da sola non &egrave; sufficiente a generare un'autentica &ldquo;tradizione nazionale&rdquo; di cui poter andare collettivamente fieri: &laquo;Si pu&ograve; parlare di tradizione nazionale quando la genialit&agrave; individuale &egrave; incorporata attivamente, cio&egrave; politicamente e socialmente, nella nazione da cui l'individuo &egrave; uscito [...], quando essa trasforma il proprio popolo, gli imprime un movimento che appunto forma la tradizione&raquo; (<a href='http://gramscisource.org/quaderno/3/nota/117' target='_blank' class='link-to-note'>Q 3, 117</a>, 384-5); laddove, al contrario, il sapere e la tecnica dei tanti italiani che erano diventati illustri all'estero si erano semmai &ldquo;incorporati&rdquo; nella vivente tradizione culturale dei paesi che li avevano ospitati. Del resto, a prescindere da tale venerazione per le glorie nazionali, risulta ancora pi&ugrave; significativo (e pervasivo) un altro riflesso di questo orgoglio culturale italiano: si tratta di quell'&laquo;ammirazione ingenua e fanatica per l'intelligenza come tale, per l'uomo intelligente come tale, che corrisponde al nazionalismo culturale degli italiani, forse unica forma di sciovinismo popolare in Italia&raquo; (<a href='http://gramscisource.org/quaderno/9/nota/141' target='_blank' class='link-to-note'>Q 9, 141</a>, 1201-2). Fra l'altro, questo tratto della mentalit&agrave; nazionale pu&ograve; spiegare il seguito ottenuto, ai tempi dell'avventura fiumana, da D'Annunzio, &laquo;ritenuto popolarmente l'uomo pi&ugrave; intelligente d'Italia&raquo; (<a href='http://gramscisource.org/quaderno/9/nota/141' target='_blank' class='link-to-note'>ibid.</a>). La nota verso cui tutto questo insieme di rilievi e approfondimenti sembra idealmente convergere &egrave; <a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190-1 (v. anche il Testo C: <a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1988). Qui G. &egrave; impegnato a confutare le diverse tesi del nazionalismo-imperialismo italiano contemporaneo: per G., si tratta di un esito ideologico davvero &laquo;anacronistico e antistorico; esso &egrave; realmente contro tutte le tradizioni italiane, romane prima, cattoliche poi. Le tradizioni sono cosmopolitiche&raquo; (<a href='http://gramscisource.org/quaderno/9/nota/127' target='_blank' class='link-to-note'>Q 9, 127</a>, 1190). Ora, se tale &egrave;, di fatto, la tradizione secolare del popolo italiano, allorch&eacute; passiamo invece a considerare la storia pi&ugrave; recente dell'interazione fra comunit&agrave; nazionale e realt&agrave; mondiale il dato pi&ugrave; concreto che emerge &egrave; quello dell'espansione dell'uomo-lavoro, ovvero quello dell'emigrazione di massa di lavoratori italiani (fenomeno anch'esso, a suo modo, di stampo &ldquo;cosmopolitico&rdquo;, visto che la manodopera nostrana ha tanto contribuito alla fioritura capitalistica di altri paesi). Ebbene, in alternativa alle ipotesi imperialistiche di un'improbabile espansione coloniale italiana G. auspica, con fermezza, una prospettiva futura di tipo diametralmente opposto: &laquo;il cosmopolitismo italiano non pu&ograve; non diventare internazionalismo. Non il cittadino del mondo, in quanto civis romanus o cattolico, ma in quanto lavoratore e produttore di civilt&agrave;. Perci&ograve; si pu&ograve; sostenere che la tradizione italiana dialetticamente si continua nel popolo lavoratore e nei suoi intellettuali, non nel cittadino tradizionale e nell'intellettuale tradizionale [...] Collaborare a ricostruire il mondo economicamente in modo unitario &egrave; nella tradizione della storia italiana e del popolo italiano, non per dominarlo e appropriarsi i frutti del lavoro altrui, ma per esistere o svilupparsi&raquo; (<a href='http://gramscisource.org/quaderno/9/nota/127' target='_blank' class='link-to-note'>ibid.</a>).</p></body></html>