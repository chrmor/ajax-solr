<html><head><title>Gramsci Dictionary: Catarsi</title></head><body><h1>Catarsi</h1><p> Come in altri casi, G. si avvale di un vecchio termine ma lo riempie di un nuovo contenuto, creando in tal modo un concetto inedito e originale. Il termine &laquo;catarsi&raquo; venne utilizzato per la prima volta da Aristotele per individuare l'effetto che la tragedia esercita sullo spettatore. Il filosofo di Stagira parla di catarsi come &laquo;purgazione delle passioni&raquo;, nel senso di un'elevazione, di un superamento e, in un certo senso, di un passaggio dall'arte alla morale, ma ci&ograve; facendo non va oltre la definizione della tragedia e dei suoi effetti. &Egrave; proprio tale momento dell'elevazione, del superamento, ci&ograve; che G. coglie nel termine aristotelico. Ma, universalizzandolo, egli ne fa una determinazione essenziale della prassi sociale in generale e, pi&ugrave; specificamente, della prassi politica. Scrive G.: &laquo;Si pu&ograve; impiegare il termine di &ldquo;catarsi&rdquo; per indicare il passaggio dal momento meramente economico (o egoistico-passionale) al momento eticopolitico, cio&egrave; l'elaborazione superiore della struttura in superstruttura nella coscienza degli uomini&raquo; (<a href='http://gramscisource.org/quaderno/10b/nota/6' target='_blank' class='link-to-note'>Q 10 II, 6</a>, 1244). Siamo qui davanti a quel movimento tramite il quale il particolare (l'economico-corporativo) &egrave; dialetticamente superato nell'universale (l'etico-politico), elevazione che G. considera una determinazione essenziale della prassi politica quando questa &egrave; intesa nel suo senso ampio. Del resto, qui G. suggerisce un modo dialettico di pensare il rapporto tra struttura e superstruttura sulla base di uno dei testi marxiani pi&ugrave; presenti nei Q (e anche citato da G. alla fine della nota in questione), la Prefazione al Per la critica dell'economia politica. Ma questo passaggio dal particolare all'universale non &egrave; l'unico superamento dialettico che G. crede essere contenuto nel &ldquo;movimento catartico&rdquo;; strettamente legati ad esso vi sono altri passaggi dialettici: &laquo;Ci&ograve; [la catarsi, ndr] significa anche il passaggio dall'&ldquo;oggettivo al soggettivo&rdquo; e dalla &ldquo;necessit&agrave; alla libert&agrave;&rdquo;. La struttura da forza esteriore che schiaccia l'uomo, lo assimila a s&eacute;, lo rende passivo, si trasforma in mezzo di libert&agrave;, in strumento per creare una nuova forma etico-politica, in origine di nuove iniziative&raquo; (<a href='http://gramscisource.org/quaderno/10b/nota/6' target='_blank' class='link-to-note'>ibid.</a>, corsivo mio). Qui viene meno qualsiasi possibilit&agrave; di una lettura meccanicistica del rapporto struttura-superstruttura: la prassi umana, nel suo momento catartico, mette in movimento precisamente il passaggio dalle determinazioni oggettive alla soggettivit&agrave; (che &egrave; all'origine di &laquo;nuove iniziative&raquo;), ossia il passaggio dalla necessit&agrave; alla libert&agrave;. Senza negare i momenti dell'oggettivit&agrave; e della necessit&agrave;, che sono anche essi costitutivi dell'essere sociale, G. indica il loro ineliminabile rapporto con la soggettivit&agrave; creatrice e dunque con la libert&agrave;. Siamo qui davanti a un momento essenziale dell'ontologia gramsciana dell'essere sociale, dove si congiungono causalit&agrave; e teleologia, necessit&agrave; e libert&agrave;. Per sottolineare l'importanza ontologica della sua particolare concezione di catarsi, G. afferma: &laquo;La fissazione del momento &ldquo;catartico&rdquo; diventa cos&igrave;, mi pare, il punto di partenza per tutta la filosofia della praxis; il processo catartico coincide con la catena di sintesi che sono risultato dello svolgimento dialettico&raquo; (<a href='http://gramscisource.org/quaderno/10b/nota/6' target='_blank' class='link-to-note'>ibid.</a>, corsivo mio). Possiamo adesso capire meglio il senso che G. ha in mente quando dice ripetutamente che &ldquo;tutto &egrave; politica&rdquo;. Si tratta di un altro modo di dire che &ldquo;tutto &egrave; catarsi&rdquo;, ossia che tutte le forme di prassi &ndash; dal lavoro volto alla dominazione della natura fino alle forme pi&ugrave; complesse di interazione sociale &ndash; contengono questa possibilit&agrave; di passaggio dal particolare all'universale, dall'oggettivo al soggettivo, dalla necessit&agrave; alla libert&agrave;. Non sono molti altri i brani in cui G. parla di catarsi. In un unico caso tratta il termine sotto un profilo essenzialmente estetico: discutendo il canto X dell'Inferno sostiene che sia &laquo;catarsi&raquo; il passaggio dalla poesia alla struttura (per utilizzare i termini crociani dei quali, in questo contesto, si avvale), ossia il passaggio da una frase di valore &ldquo;estetico&rdquo; sulla presunta morte del poeta Guido alle &laquo;didascalie&raquo; di Farinata, che provocano il dramma di Cavalcanti, il padre del poeta (<a href='http://gramscisource.org/quaderno/4/nota/82' target='_blank' class='link-to-note'>Q 4, 82</a>, 521). Ma nell'altro brano dei Q dove G. parla di catarsi con riferimento all'arte, gi&agrave; appare con chiarezza il rapporto con la politica in senso ampio. A proposito di Casa di bambola di Ibsen G. scrive: &laquo;E cosa dovrebbe essere poi il cos&igrave; detto teatro d'idee se non questo, la rappresentazione di passioni legate ai costumi con soluzioni drammatiche che rappresentino una catarsi &ldquo;progressiva&rdquo; [corsivo mio, ndr], che rappresentino il dramma della parte pi&ugrave; progredita intellettualmente e moralmente di una societ&agrave; e che esprime lo sviluppo storico immanente negli stessi costumi esistenti?&raquo; (<a href='http://gramscisource.org/quaderno/21/nota/6' target='_blank' class='link-to-note'>Q 21, 6</a>, 2122-3). In queste due note di &ldquo;estetica&rdquo; G. ribadisce il passaggio dal particolare all'universale come tratto distintivo della catarsi. Vi sono per&ograve; altri brani dove l'uso del termine assume chiaramente il senso ontologico-politico presente in Q 10 II, 6. Significativo &egrave; il passo dove, dopo aver esposto il concetto di rivoluzione passiva nell'ambito di un'analisi critica della storiografia di Croce, G. parla del gruppo sociale che si presenta come promotore della catarsi, ossia del passaggio dal particolare all'universale. Dopo aver parlato del modo di vedere la dialettica proprio della &laquo;concezione &ldquo;rivoluzione-restaurazione&rdquo;&raquo;, ossia di &laquo;un conservatorismo riformistico temperato&raquo;, G. afferma: &laquo;Un tal modo di concepire la dialettica &egrave; proprio degli intellettuali, i quali concepiscono se stessi come gli arbitri e i mediatori delle lotte politiche reali, quelli che impersonano la &ldquo;catarsi&rdquo; dal momento economico al momento eti co-politico, cio&egrave; la sintesi del processo dialettico stesso&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1221-2). Sebbene non lo dica esplicitamente, G. crede che il principale promotore di una catarsi rivoluzionaria per i gruppi subalterni sia quello che egli chiama &laquo;moderno Principe&raquo;, che forma, per usare una nota espressione togliattiana, un &laquo;intellettuale collettivo&raquo;. Ancora in polemica con Croce &ndash; laddove cerca di dimostrare che quella tra ideologia e filosofia &egrave; una distinzione solo di grado, poich&eacute; ambedue sono &ldquo;concezioni del mondo&rdquo; &ndash;, G. specifica cosa intenda per filosofia, che egli considera pi&ugrave; universale dell'&laquo;ideologia politica&raquo;, proprio perch&eacute; si tratta di una &laquo;catarsi&raquo;: &laquo;&egrave; filosofia la concezione del mondo che rappresenta la vita intellettuale e morale (catarsi di una determinata vita pratica) di un intero gruppo sociale concepito in movimento e visto quindi non solo nei suoi interessi attuali e immediati, ma anche in quelli futuri e mediati&raquo; (<a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1231, corsivo mio). G. torna a parlare di catarsi in un celebre paragrafo dove discute il &laquo;passaggio dal sapere al comprendere, al sentire, e viceversa, dal sentire al comprendere, al sapere&raquo; e afferma che &laquo;non si fa politica [...] senza questa connessione sentimentale tra intellettuali e popolo-nazione&raquo;. G. sembra concepire questa connessione come una forma moderna di catarsi, di costruzione della &laquo;vita d'insieme che sola &egrave; la forza sociale&raquo;, tramite la quale &laquo;si crea il &ldquo;blocco storico&rdquo;&raquo;. In effetti, egli dice che &laquo;il De Man &ldquo;studia&rdquo; i sentimenti popolari, non con-sente con essi per guidarli e condurli a una catarsi di civilt&agrave; moderna: la sua posizione &egrave; quella dello studioso di folclore&raquo; (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1505-6, corsivo mio). Sebbene appaia non molte volte nei Q, il concetto di catarsi occupa dunque un posto centrale nell'ontologia sociale di G., che con questo termine esprime l'idea per cui l'essere sociale &egrave; costituito da un rapporto sempre mutevole di particolare e universale, di oggettivo e soggettivo, di necessit&agrave; e libert&agrave;.</p><h2>CARLOS NELSON COUTINHO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Aristotele'>Aristotele</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concezione del mondo'>Concezione del mondo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alighieri, Dante'>Alighieri, Dante</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=De Man, Henri'>De Man, Henri</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia'>Filosofia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ibsen, Herik'>Ibsen, Herik</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Libert&agrave;'>Libert&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Necessit&agrave;'>Necessit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oggettivit&agrave;'>Oggettivit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Soggettivo, soggettivismo, soggettivit&agrave;'>Soggettivo, soggettivismo, soggettivit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Struttura'>Struttura</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Superstruttura, superstrutture'>Superstruttura, superstrutture</a></body></html>