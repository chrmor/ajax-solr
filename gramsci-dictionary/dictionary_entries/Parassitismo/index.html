<html><head><title>Gramsci Dictionary: Parassitismo</title></head><body><h1>Parassitismo</h1><p> Negli scritti giovanili di G. &ndash; si pensi agli articoli Indifferenti, pubblicato sull'unico numero della &ldquo;Citt&agrave; futura&rdquo; (11 febbraio 1917, in CF 13-5) e Il popolo delle scimmie (2 gennaio 1921, in SF 9-12) &ndash; il termine &ldquo;parassitismo&rdquo; rinvia a una dimensione esistenziale negativa, in quanto sinonimo di &ldquo;indifferenza&rdquo;, &ldquo;abulia&rdquo;, &ldquo;vigliaccheria&rdquo;, &ldquo;non vita&rdquo;, &ldquo;peso morto della storia&rdquo;, proprio della piccola borghesia, in quanto tale da respingere senza alcun indugio (&laquo;Odio gli indifferenti. Credo come Federico Hebbel che &ldquo;vivere vuol dire essere partigiani&rdquo;&raquo; &egrave; il celebre incipit dello scritto del 1917). Nella riflessione carceraria, invece, &laquo;parassitismo&raquo; designa la condizione di quanti consumano senza produrre, cio&egrave; di quanti non scambiano &laquo;lavoro con lavoro, ma lavoro altrui con &ldquo;ozio&rdquo; proprio (e ozio nel senso deteriore)&raquo; (<a href='http://gramscisource.org/quaderno/10b/nota/55' target='_blank' class='link-to-note'>Q 10 II, 55</a>, 1348). La proliferazione di classi sociali prive di una funzione produttiva &ndash; sottolinea G. &ndash; caratterizza la composizione demografica degli Stati europei a causa della ricchezza e della complessit&agrave; della loro storia passata, che ha lasciato moltissime sedimentazioni passive attraverso i fenomeni di saturazione e fossilizzazione del personale statale e degli intellettuali, del clero e della propriet&agrave; terriera. A tal proposito, il pensatore sardo sottolinea il fatto che quanto pi&ugrave; &egrave; antica la storia di un paese tanto pi&ugrave; estese e dannose sono queste &laquo;sedimentazioni di masse fannullone e inutili, che vivono del &ldquo;patrimonio&rdquo; degli &ldquo;avi&rdquo;, di questi pensionati della storia economica&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2141). &Egrave; quanto avvenuto, ad esempio, nell'Italia delle &ldquo;cento citt&agrave;&rdquo; e, in particolare, nella Napoli dalla industriosit&agrave; &ldquo;non produttiva&rdquo; (&egrave; &laquo;il cos&igrave; detto &ldquo;mistero di Napoli&rdquo;&raquo;, su cui G. si sofferma, facendo esplicito riferimento al Goethe di Viaggio in Italia: <a href='http://gramscisource.org/quaderno/22/nota/2' target='_blank' class='link-to-note'>ivi</a>, 2142), luoghi in cui varrebbe, a suo dire, il proverbio popolare che recita: &laquo;quando un cavallo caca, cento passeri fanno il loro desinare&raquo; (<a href='http://gramscisource.org/quaderno/22/nota/2' target='_blank' class='link-to-note'>ivi</a>, 2143). Qui, infatti, il sistema delle rendite della propriet&agrave; terriera meridionale, attraverso la mezzadria primitiva, aveva dato luogo a un modo di accumulazione di capitale dei pi&ugrave; mostruosi e malsani, sia perch&eacute; basato sullo sfruttamento usuraio della miseria agraria sia perch&eacute; costosissimo, a causa delle ingenti somme necessarie a tutelare l'elevato livello di vita delle famiglie dei signori che vivevano parassitariamente della rendita dei latifondi, impedendo l'accumulazione del risparmio e la possibilit&agrave; di qualsivoglia investimento produttivo della rendita agraria. Sulla scia delle analisi di Renato Spaventa, G. individua poi nell'amministrazione dello Stato &laquo;un'altra sorgente di parassitismo assoluto&raquo; (<a href='http://gramscisource.org/quaderno/22/nota/2' target='_blank' class='link-to-note'>ibid.</a>), espressione quest'ultima ripresa appunto dall'economista, il quale aveva calcolato che in Italia un decimo della popolazione (4 milioni di abitanti) viveva a carico del bilancio statale (anche se va precisato come il pensatore sardo riferisca qui in modo alquanto approssimativo i dati riportati nel libro di Spaventa Burocrazia, ordinamenti amministrativi e Fascismo, pubblicato nel 1928 da Treves, cui aveva gi&agrave; fatto cenno in <a href='http://gramscisource.org/quaderno/9/nota/71' target='_blank' class='link-to-note'>Q 9, 71</a>, 1142). Si tratta &ndash; avverte G. &ndash; di uomini ancora nel pieno delle forze fisiche e intellettuali, che, trascorsi venticinque anni di servizio statale, non svolgono pi&ugrave; alcuna attivit&agrave; produttiva, ma &laquo;vivacchiano con le pensioni pi&ugrave; o meno grandi, mentre un operaio pu&ograve; godere un'assicurazione solo dopo i sessantacinque anni e per il contadino non esiste limite di et&agrave; al lavoro&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2143-4). Tale &ldquo;parassitismo assoluto&rdquo; &ndash; ricorda l'autore dei Q &ndash; non &egrave; un fenomeno solo italiano, ma pi&ugrave; in generale europeo, e diffuso persino in India e in Cina. In America, invece, l'assenza di queste sedimentazioni ha favorito una base sana all'industria e al commercio, consentendo la riduzione delle fasi intermedie tra la produzione e la commercializzazione dei beni. Precondizioni queste che hanno facilitato la razionalizzazione della produzione e del lavoro, con la combina zione della coazione sociale (distruzione del sindacalismo operaio) e del consenso (alti salari, benefici sociali, propaganda ideologica e politica). Anche nella cosiddetta &ldquo;societ&agrave; industriale&rdquo; si sono formate per&ograve; ampie sacche di parassitismo a causa di due processi paralleli, l'uno rappresentato dai progressi della scienza e della tecnica in ambito lavorativo, l'altro dalla presenza massiccia di azionisti speculatori, capaci di beneficiare di quote considerevoli di profitto, altrimenti destinate agli imprenditori e ai lavoratori. Fatto quest'ultimo che ha reso le imprese &laquo;oggettivamente&raquo; malsane, perch&eacute; costrette a subire le tensioni, anche emotive, del mercato borsistico, che hanno conferito alle manovre speculative il crisma della &laquo;necessit&agrave; tecnica&raquo;; una necessit&agrave; persino &laquo;pi&ugrave; importante del lavoro degli ingegneri e degli operai&raquo; (<a href='http://gramscisource.org/quaderno/10b/nota/55' target='_blank' class='link-to-note'>Q 10 II, 55</a>, 1348). Proprio per tale ragione, il pensatore sardo attribuisce a questo parassitismo la qualifica di &laquo;&ldquo;necessario&rdquo;&raquo;, in quanto figlio degenere di un sistema (e &ndash; ammonisce G. &ndash; &laquo;il sistema che crea tali necessit&agrave; &egrave; condannato in se stesso&raquo;) mosso da una classe dirigente il cui solo ideale &ndash; &laquo;impossibile e malsano&raquo; &ndash; &egrave; quello di &laquo;creare le condizioni in cui i suoi eredi possano vivere senza lavorare, di rendita&raquo; (<a href='http://gramscisource.org/quaderno/10b/nota/53' target='_blank' class='link-to-note'>Q 10 II, 53</a>, 1343).</p><h2>VITO SANTORO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bilancio statale'>Bilancio statale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mezzadria'>Mezzadria</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Napoli'>Napoli</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Propriet&agrave;'>Propriet&agrave;</a></body></html>