<html><head><title>Gramsci Dictionary: Homo oeconomicus</title></head><body><p> I riferimenti alla nozione di &laquo;homo oeconomicus&raquo; (compresi, con una sola eccezione, tra il marzo 1932 e il maggio 1933) vanno intesi sullo sfondo di una polemica svoltasi tra il 1927 e il 1932 attorno al carattere astratto e separato dalla &ldquo;vita&rdquo;, proprio del metodo di tutta una serie di scienze sociali, tra le quali l'economia. La polemica vide schierati da una parte gli attualisti Ugo Spirito, Luigi Volpicelli e Giovanni Gentile, dall'altra i liberali Luigi Einaudi, Pasquale Jannaccone (condirettori della &ldquo;Riforma sociale&rdquo;) e Benedetto Croce, ed ebbe il suo punto culminante nella pubblicazione e discussione del libro di Spirito La critica della Economia liberale (Treves, Milano 1930). A tale discussione fa riferimento G. in un testo del marzo 1932 intitolato Noterelle di economia. Ugo Spirito e C. G. respinge l'accusa, lanciata da Spirito &laquo;all'economia politica tradizionale di essere concepita &ldquo;naturalisticamente&rdquo; e &ldquo;deterministicamente&rdquo;&raquo;. In realt&agrave;, come obietta Jannaccone in una recensione al libro di Spirito, qui ricordata, gli economisti procedono dal &laquo;&ldquo;mercato determinato&rdquo;&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1076). Dunque &laquo;l'economia classica &egrave; la sola &ldquo;storicista&rdquo; sotto l'apparenza delle sue astrazioni e del suo linguaggio matematico, mentre proprio lo Spirito dissolve lo storicismo e annega la realt&agrave; economica in un diluvio di parole e di astrazioni&raquo; (<a href='http://gramscisource.org/quaderno/8/nota/216' target='_blank' class='link-to-note'>ivi</a>, 1077). L'unica critica legittima di una scienza economica &egrave; non quella che ne dimostra l'astrattezza, ma quella che dimostra la &laquo;&ldquo;storicit&agrave;&rdquo; del &ldquo;mercato determinato&rdquo;&raquo; da cui quella scienza prende le mosse (<a href='http://gramscisource.org/quaderno/8/nota/128' target='_blank' class='link-to-note'>Q 8, 128</a>, 1018, aprile 1932), storicit&agrave; che necessariamente deve essere connessa &laquo;all'apparire di fattori nuovi&raquo; (<a href='http://gramscisource.org/quaderno/8/nota/128' target='_blank' class='link-to-note'>ibid.</a>). Aggiunge qui G.: &laquo;Mentre gli &ldquo;economisti&rdquo; puri pongono questi elementi come &ldquo;eterni&rdquo;, &ldquo;naturali&rdquo;&raquo; (<a href='http://gramscisource.org/quaderno/8/nota/128' target='_blank' class='link-to-note'>ibid.</a>). Si ha qui, oltre alla contrapposizione tra attualisti ed economisti, anche una prima differenziazione tra economia pura ed economia classica, differenziazione che verr&agrave; approfondita in seguito, nel corso del 1932. Se infatti in Q 10 II, 9 (maggio 1932) &laquo;la scoperta del principio logico formale della &ldquo;legge di tendenza&rdquo;&raquo;, attribuita a Ricardo, porta senz'altro &laquo;a definire scientificamente i concetti fondamentali nell'economia di &ldquo;homo oeconomicus&rdquo; e di &ldquo;mercato determinato&rdquo;&raquo; (ivi, 1247); nel successivo Q 10 II, 15 (giugno 1932) &laquo;la discussione intorno al concetto di &ldquo;homo oeconomicus&rdquo;&raquo; (riferimento non a Ricardo, ma all'opposizione Spirito-economia pura) viene vista come &laquo;una delle tante discussioni sulla cos&igrave; detta &ldquo;natura umana&rdquo;&raquo;, in quanto &laquo;ognuno dei disputanti ha una sua &ldquo;fede&rdquo;, e la sostiene con argomenti di carattere prevalentemente moralistico&raquo; (ivi, 1253). Si ribadisce qui la necessit&agrave; di distinguere tra la &ldquo;scoperta&rdquo; del &laquo;principio logico formale&raquo; in quanto tale, a opera di Ricardo, che il marxismo si appropria e, facendone la base di una nuova maniera di pensare l'immanenza, &ldquo;sintetizza&rdquo; in una nuova concezione del mondo integrale; e l'uso che di tale principio viene fatto nell'economia pura, e criticato da parte attualistica. Questa serie di riflessioni gramsciane &ndash; risalenti al secondo semestre del 1932 &ndash; mostra di svilupparsi in costante dialogo con la discussione tra Robert Michels e Luigi Einaudi intitolata Ancora intorno al modo di scrivere la storia del dogma economico e pubblicata sulla &ldquo;Riforma sociale&rdquo; nel giugno del 1932 (pp. 303-13). Tale discussione, suscitata dal libro di Michels Introduzione alla storia delle dottrine economiche e politiche (Zanichelli, Bologna 1932), verteva attorno alla possibilit&agrave; (affermata da Einaudi e negata da Michels) di scrivere una storia &ldquo;pura&rdquo; dell'economia, indipendente da ogni influsso sociale, ideologico ecc., come storia dei successivi perfezionamenti di un &laquo;dogma&raquo; o &laquo;schema logico in base a cui provvisoriamente e successivamente si ordinarono i concetti usati dagli economisti nei tentativi di costituire una scienza&raquo;, come scrive Einaudi nella recensione al libro di Michels, che diede origine alla discussione (Del modo di scrivere la storia del dogma economico, in &ldquo;La Riforma sociale&rdquo;, 1932, pp. 207-19, citazione a p. 214). Ci&ograve; spingeva Einaudi ad affermare che l'economia &egrave; &laquo;una dottrina avente la medesima indole delle scienze matematiche e fisiche (affermazione questa, si osservi, la quale non ha alcun necessario legame con l'altra che sia necessario od utile nel suo studio l'impiego dello strumento matematico)&raquo; (Ancora intorno al modo di scrivere, cit., p. 310). Quest'ultimo passo, citato da G. in <a href='http://gramscisource.org/quaderno/10b/nota/32' target='_blank' class='link-to-note'>Q 10 II, 32</a>, 1277, &egrave; tenuto presente anche in <a href='http://gramscisource.org/quaderno/10b/nota/27' target='_blank' class='link-to-note'>Q 10 II, 27</a>, 1265, dove &laquo;a proposito del cos&igrave; detto homo oeconomicus, cio&egrave; dell'astrazione dei bisogni dell'uomo&raquo;, osserva che &laquo;una tale astrazione non &egrave; per nulla fuori della storia, e quantunque si presenti sotto l'aspetto delle formulazioni matematiche, non &egrave; per nulla della stessa natura delle astrazioni matematiche&raquo;. Essa &egrave; infatti &laquo;l'astrazione dei bisogni e delle operazioni economiche di una determinata forma di societ&agrave;, cos&igrave; come l'insieme delle ipotesi poste dagli economisti nelle loro elaborazioni scientifiche non &egrave; altro che l'insieme delle premesse che sono alla base di una determinata forma di societ&agrave;&raquo;. In questo modo, il formalismo teorico puro viene ridotto a una &laquo;&ldquo;descrizione&rdquo;&raquo;, s&igrave; accurata e rigorosa, ma sempre storica e provvisoria, di &laquo;premesse&raquo; reali, cio&egrave; &laquo;del tutto in confronto della parte, del tutto che determina, in quella determinata misura, quell'automatismo e insieme di uniformit&agrave; e regolarit&agrave; che la scienza economica cerca di descrivere col massimo di esattezza e precisione e completezza&raquo; (<a href='http://gramscisource.org/quaderno/10b/nota/30' target='_blank' class='link-to-note'>Q 10 II, 30</a>, 1269). Si giunge cos&igrave; a differenziare la nozione di mercato determinato: &laquo;nell'economia pura &egrave; una astrazione arbitraria, che ha un valore puramente convenzionale ai fini di un'analisi pedantesca e scolastica. [...] per l'economia critica sar&agrave; invece l'insieme delle attivit&agrave; economiche concrete di una forma sociale determinata, assunte nelle loro leggi di uniformit&agrave;, cio&egrave; &ldquo;astratte&rdquo;, ma senza che l'astrazione cessi di essere storicamente determinata&raquo; (<a href='http://gramscisource.org/quaderno/10b/nota/32' target='_blank' class='link-to-note'>Q 10 II, 32</a>, 1276). I fautori dell'economia pura elevano senz'altro il sensismo &ndash; la filosofia dell'epoca della nascita dell'economia politica &ndash; a descrizione dell'uomo in quanto tale. &laquo;Delle origini&raquo; della scienza economica &laquo;essi sviluppano non il nucleo positivo, ma l'alone filosofico legato al mondo culturale del tempo&raquo; (<a href='http://gramscisource.org/quaderno/10b/nota/30' target='_blank' class='link-to-note'>Q 10 II, 30</a>, 1269). Pertanto &laquo;il postulato edonistico non &egrave; astratto, ma generico: infatti esso pu&ograve; essere premesso non alla sola economia, ma a tutta una serie di operazioni umane, che possono chiamarsi &ldquo;economiche&rdquo; solo allargando e genericizzando enormemente la nozione di economia fino a renderla [empiricamente] vuota di significato o a farla coincidere con una categoria filosofica, come infatti ha cercato di fare il Croce&raquo; (<a href='http://gramscisource.org/quaderno/10b/nota/30' target='_blank' class='link-to-note'>ibid.</a>). G. giunge cos&igrave; a prendere le distanze allo stesso tempo dall'economia pura e da Croce, pur senza dimenticare le differenze tra le due impostazioni (<a href='http://gramscisource.org/quaderno/10b/nota/37' target='_blank' class='link-to-note'>Q 10 II, 37</a>, 1284) e il fatto che il &ldquo;distinto&rdquo; economico &egrave; sorto in Croce &laquo;dalla riflessione sul concetto astratto di &ldquo;homo oeconomicus&rdquo; proprio dell'economia classica&raquo; (allusione a Marx) (<a href='http://gramscisource.org/quaderno/10b/nota/59' target='_blank' class='link-to-note'>Q 10 II, 59</a>, 1354). In un appunto molto pi&ugrave; tardo (giugno 1935) dedicato alla distinzione tra il mero padroneggiamento di una &laquo;logica formale&raquo; e la &laquo;mentalit&agrave; scientifica&raquo; consistente nella capacit&agrave; di comprendere e giustificare non solo &laquo;la [...] particolare &ldquo;astrazione&rdquo;, il [...] particolare metodo astrattivo&raquo; della scienza che si pratica, ma &laquo;tutti i tipi di astrazione&raquo; (<a href='http://gramscisource.org/quaderno/17/nota/52' target='_blank' class='link-to-note'>Q 17, 52</a>, 1948), G. ricorda, &laquo;per comprendere quanto sia superficiale e fondata su deboli basi la mentalit&agrave; scientifica moderna, [...] la recente polemica sul cos&igrave; detto &ldquo;homo oeconomicus&rdquo;&raquo; (<a href='http://gramscisource.org/quaderno/17/nota/52' target='_blank' class='link-to-note'>ibid.</a>). La riflessione su questo concetto diventa cos&igrave; occasione per approfondire la concezione dell'immanenza e della traducibilit&agrave; in quanto tratto distintivo della filosofia della praxis.</p></body></html>