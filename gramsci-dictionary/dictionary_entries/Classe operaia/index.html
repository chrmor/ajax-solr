<html><head><title>Gramsci Dictionary: Classe operaia</title></head><body><p> Potrebbe rappresentare un paradosso dei Q la circostanza che in essi non compaiano quasi mai le parole &laquo;classe operaia&raquo; e &laquo;proletariato&raquo;, peraltro del tutto assenti in LC. Ci&ograve; rende necessario il rinvio ad altre possibili definizioni di classe operaia: &laquo;classe subalterna&raquo;, &laquo;classe urbana&raquo;, &laquo;classe produttiva&raquo;, &laquo;gruppo sociale subalterno&raquo; ecc. Le pochissime occorrenze di &laquo;classe operaia&raquo; (solo tre per il singolare, cinque per il plurale) sono tutte rappresentate da citazioni, o dirette e virgolettate o indirette, tratte da testi che G. viene considerando (&egrave; questo il caso di <a href='http://dl.gramsciproject.org/quaderno/3/nota/1' target='_blank' class='link-to-note'>Q 3, 1</a>, 283; <a href='http://dl.gramsciproject.org/quaderno/4/nota/52' target='_blank' class='link-to-note'>Q 4, 52</a>, 491; <a href='http://dl.gramsciproject.org/quaderno/8/nota/36' target='_blank' class='link-to-note'>Q 8, 36</a>, 963 e <a href='http://dl.gramsciproject.org/quaderno/8/nota/96' target='_blank' class='link-to-note'>Q 8, 96</a>, 997; <a href='http://dl.gramsciproject.org/quaderno/9/nota/110' target='_blank' class='link-to-note'>Q 9, 110</a>, 1177 e delle riscritture di tali brani in Testi C). In <a href='http://dl.gramsciproject.org/quaderno/2/nota/6' target='_blank' class='link-to-note'>Q 2, 6</a>, 155 (che prende spunto dall'articolo Problemi finanziari di Tittoni comparso sulla &ldquo;Nuova Antologia&rdquo;) il tono specialistico-economico del paragrafo (l'unico dei Q che presenti una tabella economica) consente a G. di scrivere che in Inghilterra &laquo;il deficit [...] &egrave; ottenuto aumentando lo stanziamento fisso per propaganda contro i minatori, cio&egrave; si aumenta la quota di bilancio a favore dei capitalisti a danno della classe operaia&raquo;. Non diverso &egrave; l'andamento del sostantivo &laquo;proletariato&raquo;, spesso presente in citazioni da testi altrui. Ma &egrave; da notare che in <a href='http://dl.gramsciproject.org/quaderno/11/nota/66' target='_blank' class='link-to-note'>Q 11, 66</a> (un lungo Testo C intitolato Sorel, Proudhon, De Man) la parola &ldquo;proletariato&rdquo; &egrave; abbreviata, come altre parole che evidentemente appaiono a G. compromettenti per la censura carceraria: &laquo;M.&raquo; sta per &laquo;Marx&raquo;, &laquo;Com.&raquo; per &laquo;comunismo&raquo;, &laquo;riv.&raquo; per &laquo;rivoluzione&raquo; e &laquo;rivoluzionario&raquo;, e ancora &laquo;rivol.&raquo; compare al posto della parola &laquo;comunisti&raquo; usata da Sorel nel testo che G. cita (<a href='http://dl.gramsciproject.org/quaderno/11/nota/66' target='_blank' class='link-to-note'>ivi</a>, 1495-6); la costellazione delle parole abbreviate perch&eacute; proibite che emerge da queste pagine non potrebbe essere pi&ugrave; significativa: Marx, proletariato, rivoluzione, comunismo. Se la necessit&agrave; di sottrarsi alla censura sembra essere il motivo determinante dello scarso uso di &ldquo;classe operaia&rdquo; e di &ldquo;proletariato&rdquo;, tuttavia, a partire dalla presenza assai rilevata del lemma &ldquo;operaio&rdquo; (ben 235 occorrenze nei Q), si potrebbe anche inferire un certo rifiuto di G. per le astrazioni lessicali e, invece, una sua netta preferenza per la designazione concreta. Si vedano a questo riguardo le occorrenze di &ldquo;operai&rdquo; nelle LC, dove si tratta sempre di operai in carne e ossa, sia tale concretezza di tipo storico (le vicende dei Ciompi, quelle degli operai milanesi) oppure frutto di rapporto individuale (l'incontro con operai torinesi inviati al confino, i ricordi personali ecc.). Spiccano infine fra le occorrenze di &ldquo;proletariato&rdquo; quelle che derivano dalle traduzioni gramsciane di Marx pubblicate solo in parte in QA 2362 da Gerratana e ora integralmente in QT. Deriva ancora dal marxismo la celebre frase sul &laquo;proletariato tedesco come solo erede della filosofia classica tedesca&raquo; (<a href='http://dl.gramsciproject.org/quaderno/4/nota/56' target='_blank' class='link-to-note'>Q 4, 56</a>, 504), che &egrave; del Ludovico Feuerbach di Engels, anche se erroneamente attribuita a Marx (<a href='http://dl.gramsciproject.org/quaderno/7/nota/33' target='_blank' class='link-to-note'>Q 7, 33</a>, 881-2) e che appare a G. talmente cruciale da essere ripetuta in altri tre luoghi (<a href='http://dl.gramsciproject.org/quaderno/4/nota/56' target='_blank' class='link-to-note'>Q 4, 56</a>, 504; <a href='http://dl.gramsciproject.org/quaderno/7/nota/35' target='_blank' class='link-to-note'>Q 7, 35</a>, 886; <a href='http://dl.gramsciproject.org/quaderno/10b/nota/2' target='_blank' class='link-to-note'>Q 10 II, 2</a>, 1241 e <a href='http://dl.gramsciproject.org/quaderno/10b/nota/41%20X' target='_blank' class='link-to-note'>Q 10 II, 41.X</a>, 1317).</p></body></html>