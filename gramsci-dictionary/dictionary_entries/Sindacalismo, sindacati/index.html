<html><head><title>Gramsci Dictionary: Sindacalismo, sindacati</title></head><body><h1>Sindacalismo, sindacati</h1><p> In numerosi articoli apparsi sull'&ldquo;Ordine Nuovo&rdquo; G. insiste sulla natura non comunista ma &ldquo;concorrentista&rdquo; del sindacato, ci&ograve; che gli impedisce di essere &laquo;strumento di rinnovazione radicale della societ&agrave;: esso pu&ograve; offrire al proletariato dei provetti burocrati, degli esperti tecnici in quistioni industriali d'indole generale, non pu&ograve; essere la base del potere proletario&raquo; (Sindacati e consigli, 11 ottobre 1919, in ON 238). Concetto questo ulteriormente precisato in uno scritto del 25 ottobre 1919, dove si riconosce ai sindacati il merito di aver rappresentato la prima forma organica della lotta di classe, dal momento che essi sono nati col fine ultimo di sopprimere il profitto individuale. Tuttavia l'inattuabilit&agrave; immediata del loro scopo li ha condotti a basare la propria azione sul miglioramento delle condizioni di vita del proletariato, richiedendo salari pi&ugrave; alti, orari di lavoro ridotti e un corpo di legislazione sociale. Si sono ottenuti buoni risultati, ma al prezzo di conservare il &laquo;principio della propriet&agrave; privata&raquo; e &laquo;l'ordine della produzione capitalista&raquo;. Oltre a quello di selezionare una classe dirigente sindacale sulla base di criteri di competenza meramente giuridica, burocratica o demagogica. Tale classe dirigente col tempo ha acquisito i connotati di &laquo;una vera e propria casta di funzionari e giornalisti sindacali, con una psicologia di corpo assolutamente in contrasto con la psicologia degli operai, la quale ha finito con l'assumere in confronto alla massa operaia la stessa posizione della burocrazia governativa in confronto dello Stato parlamentare&raquo; (I sindacati e la dittatura, in ON 257-9). Visti in questi termini, i sindacati si presentano come una componente della societ&agrave; capitalistica. Ne consegue che l'instaurazione di una dittatura del proletariato deve passare per una primaria azione pedagogica del partito nei confronti delle masse operaie. Quindi, una volta che queste abbiano imparato a organizzare la propria &laquo;potenza di classe&raquo;, i sindacati d'industria dovranno &laquo;iniziare un ordine nuovo di produzione, in cui l'impresa sia basata non sulla volont&agrave; di lucro del proprietario, ma sull'interesse solidale della comunit&agrave; sociale che per ogni branca industriale esce dall'indistinto generico e si concreta nel sindacato operaio corrispondente&raquo; (ivi, 260). Nei Q ritorna la riflessione su questi nodi non sciolti nel dopoguerra e G. osserva che concretamente il Partito socialista non esisteva &laquo;come organismo indipendente, ma solo come elemento costitutivo di un organismo pi&ugrave; complesso che aveva tutti i caratteri di un partito del lavoro, discentrato, senza volont&agrave; unitaria&raquo; (<a href='http://gramscisource.org/quaderno/3/nota/42' target='_blank' class='link-to-note'>Q 3, 42</a>, 321). Ma nei Q lo scenario &egrave; anche nuovo. Le due principali novit&agrave; registrate da G. sono la &laquo;liquidazione dei sindacati liberi&raquo; e la &laquo;loro sostituzione con un sistema di isolate (fra loro) organizzazioni di azienda&raquo; negli Stati Uniti (<a href='http://gramscisource.org/quaderno/1/nota/135' target='_blank' class='link-to-note'>Q 1, 135</a>, 125), come nuova frontiera avanzata del sindacalismo nel cuore mondiale dell'industrialismo; dall'altra parte, con l'avvento del fascismo, la costruzione del sistema corporativo. A questo proposito G. annota: &laquo;Ormai le corporazioni esistono, esse creano le condizioni in cui le innovazioni industriali possono essere introdotte su larga scala, perch&eacute; gli operai n&eacute; possono opporsi a ci&ograve;, n&eacute; possono lottare per essere essi stessi i portatori di questo rivolgimento. La quistione &egrave; essenziale, &egrave; l'hic Rhodus della situazione italiana: dunque le corporazioni diventeranno la forma di questo rivolgimento per una di quelle &ldquo;astuzie della provvidenza&rdquo; che fa s&igrave; che gli uomini senza volerlo ubbidiscano agli imperativi della storia. Il punto essenziale &egrave; qui: pu&ograve; ci&ograve; avvenire? Si &egrave; portati necessariamente a negarlo. La condizione suddetta &egrave; una delle condizioni, non la sola condizione e neanche la pi&ugrave; importante; &egrave; solo la pi&ugrave; importante delle condizioni immediate. L'americanizzazione richiede un ambiente dato, una data conformazione sociale e un certo tipo di Stato&raquo; (<a href='http://gramscisource.org/quaderno/1/nota/135' target='_blank' class='link-to-note'>ibid.</a>). E nel Testo C: &laquo;Per ora, si &egrave; portati a dubitarne. L'elemento negativo della &ldquo;polizia economica&rdquo; ha avuto finora il sopravvento sull'elemento positivo dell'esigenza di una nuova politica economica che rinnovi, ammodernandola, la struttura economico-sociale della nazione pur nei quadri del vecchio industrialismo&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2157). Quindi il sindacalismo conferma anche nei Q i suoi limiti politici strutturali: anche come corporativismo esso non pu&ograve; emanciparsi dalla struttura sociale &ldquo;classista&rdquo; della quale &egrave; espressione. In <a href='http://gramscisource.org/quaderno/15/nota/39' target='_blank' class='link-to-note'>Q 15, 39</a>, 1795 G. si interroga sulle difficolt&agrave; incontrate da teorici del corporativismo come Bottai e Spirito nell'inquadrare il sindacato nello Stato corporativo. Se il primo ritiene il sindacato stesso &laquo;un'istituzione necessaria che non pu&ograve; essere assorbita dalla corporazione, ma non riesce a definire cosa debba essere e quale funzione debba avere&raquo;, il secondo sostiene che esso &laquo;deve essere assorbito nella corporazione&raquo;, ma non chiarisce &laquo;quali compiti nuovi e quali nuove forme debbano risultare&raquo; in questo assorbimento. G. mette l'accento sul dissenso nei confronti di Bottai da parte di Spirito, il quale auspica una sorta di &laquo;corporativismo integrale&raquo;, grazie al quale &laquo;il classismo sar&agrave; superato sul serio e con esso il principio dell'arbitraria concorrenza (liberalismo) e della materialistica lotta (socialismo)&raquo; (<a href='http://gramscisource.org/quaderno/15/nota/39' target='_blank' class='link-to-note'>ivi</a>, 1795-6). G. considera le riflessioni di Spirito il frutto di una &laquo;non molto brillante e feconda utopia libresca&raquo; (<a href='http://gramscisource.org/quaderno/15/nota/39' target='_blank' class='link-to-note'>ivi</a>, 1796), in palese contrasto con i processi di razionalizzazione del lavoro che regolano l'attivit&agrave; delle grandi industrie. Cos&igrave; in un contesto in cui le vecchie qualifiche di mestiere sono andate perdendo di importanza &laquo;la soluzione rappresentata dai delegati di reparto eletti dalle squadre di lavorazione, per cui nel complesso rappresentativo tutti i mestieri hanno un rilievo, pare sia finora la migliore trovata. &Egrave; possibile infatti riunire i delegati per mestiere nelle quistioni tecniche e l'insieme dei delegati sulle quistioni produttive&raquo; (<a href='http://gramscisource.org/quaderno/15/nota/39' target='_blank' class='link-to-note'>ivi</a>, 1797-8). In definitiva, il fenomeno sindacale &egrave; strettamente legato alla crisi di egemonia del mondo liberale apertasi con la guerra del 1914. La crisi del parlamentarismo va vista come &laquo;il riflesso parlamentare di radicali mutazioni avvenute nella societ&agrave; stessa, nella funzione che i gruppi sociali hanno nella vita produttiva&raquo;, per cui &laquo;pare che [...] l'origine del decadimento dei regimi parlamentari&raquo; vada cercata &laquo;nella societ&agrave; civile e certo in questa via non si pu&ograve; fare a meno di studiare il fenomeno sindacale; ma ancora, non il fenomeno sindacale inteso nel suo senso elementare di associazionismo di tutti i gruppi sociali e per qualsiasi fine, ma quello tipico per eccellenza, cio&egrave; degli elementi sociali di nuova formazione, che precedentemente non avevano &ldquo;voce in capitolo&rdquo; e che per il solo fatto di unirsi modificano la struttura politica della societ&agrave;&raquo; (<a href='http://gramscisource.org/quaderno/15/nota/47' target='_blank' class='link-to-note'>Q 15, 47</a>, 1807-8). &laquo;Tutti riconoscono che la guerra del '14-18 rappresenta una frattura storica, nel senso che tutta una serie di quistioni che molecolarmente si accumulavano prima del 1914 hanno appunto fatto &ldquo;mucchio&rdquo;, modificando la struttura generale del processo precedente: basta pensare all'importanza che ha assunto il fenomeno sindacale, termine generale in cui si assommano diversi problemi e processi di sviluppo di diversa importanza e significato (parlamentarismo, organizzazione industriale, democrazia, liberalismo, ecc.), ma che obiettivamente riflette il fatto che una nuova forza sociale si &egrave; costituita, ha un peso non pi&ugrave; trascurabile, ecc. ecc.&raquo; (<a href='http://gramscisource.org/quaderno/15/nota/59' target='_blank' class='link-to-note'>Q 15, 59</a>, 1824). Tuttavia, il fenomeno sindacale non ne indica la soluzione: contribuisce potentemente a far scoppiare delle contraddizioni, che possono essere adeguatamente affrontate da organismi come i partiti in quanto &laquo;scuole della vita statale&raquo; (<a href='http://gramscisource.org/quaderno/7/nota/90' target='_blank' class='link-to-note'>Q 7, 90</a>, 920).</p><h2>VITO SANTORO</h2></body></html>