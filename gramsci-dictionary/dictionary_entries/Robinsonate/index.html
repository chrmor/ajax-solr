<html><head><title>Gramsci Dictionary: Robinsonate</title></head><body><h1>Robinsonate</h1><p> Non sono molti i luoghi dei Q in cui G. fa ricorso al lemma, che trova origine nel modo in cui Marx descrive criticamente il modo di procedere degli economisti, iniziando l'esposizione dal &laquo;singolo ed isolato pescatore e cacciatore&raquo;. Contestando la trasposizione dell'&laquo;elemento causale preso dalle scienze naturali per spiegare la storia&raquo; operata da Bucharin (<a href='http://gramscisource.org/quaderno/4/nota/25' target='_blank' class='link-to-note'>Q 4, 25</a>, 444), G. critica anche l'affermazione fatta dal teorico bolscevico, secondo cui la teoria atomica avrebbe contribuito in modo decisivo a distruggere l'individualismo. G. prosegue notando come, se la teoria atomica moderna non va intesa come un qualcosa di definitivo, trattandosi di ipotesi scientifica e in quanto tale superabile, non sia possibile che essa possa aver posto termine &laquo;alla quistione dell'individualismo e delle robinsonate&raquo;. E aggiunge: &laquo;A parte il fatto che le robinsonate possono essere talvolta schemi pratici costruiti per indicare una tendenza o per una dimostrazione per assurdo&raquo;, cui anche Marx ha fatto ricorso (<a href='http://gramscisource.org/quaderno/11/nota/30' target='_blank' class='link-to-note'>Q 11, 30</a>, 1445: &egrave; il Testo C della nota citata in precedenza). Anche in un Testo B, <a href='http://gramscisource.org/quaderno/10b/nota/42' target='_blank' class='link-to-note'>Q 10 II, 42</a>, 1329, G. rivaluta parzialmente il ricorso alle &laquo;robinsonate&raquo;. A proposito della &laquo;quistione della cos&igrave; detta &ldquo;realt&agrave; del mondo esterno&rdquo;&raquo; egli afferma che &laquo;il punto di vista del solipsismo pu&ograve; essere utile didascalicamente, le robinsonate filosofiche possono essere altrettanto utili praticamente, se impiegate con discrezione e con garbo, delle robinsonate economiche&raquo;.</p><h2>LELIO LA PORTA</h2></body></html>