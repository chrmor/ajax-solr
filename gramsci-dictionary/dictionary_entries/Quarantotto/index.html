<html><head><title>Gramsci Dictionary: Quarantotto</title></head><body><p> G. indaga sul &laquo;nesso [o nodo, ndr] storico 1848-49&raquo; (<a href='http://dl.gramsciproject.org/quaderno/2/nota/62' target='_blank' class='link-to-note'>Q 2, 62</a>, 218 e <a href='http://dl.gramsciproject.org/quaderno/19/nota/51' target='_blank' class='link-to-note'>Q 19, 51</a>, 2070), il rapporto tra rivoluzione e controrivoluzione. Il Quarantotto fu il &laquo;periodo democratico della rivoluzione italiana&raquo; (<a href='http://dl.gramsciproject.org/quaderno/9/nota/102' target='_blank' class='link-to-note'>Q 9, 102</a>, 1165), uno dei &laquo;momenti di vita intensamente collettiva e unitaria nello sviluppo nazionale del popolo italiano&raquo; (<a href='http://dl.gramsciproject.org/quaderno/19/nota/19' target='_blank' class='link-to-note'>Q 19, 19</a>, 2004-5). Ma &laquo;un profondo movimento popolare, un intervento di masse plebee&raquo; fu piuttosto raro, salvo eccezioni, come a Livorno (<a href='http://dl.gramsciproject.org/quaderno/19/nota/9' target='_blank' class='link-to-note'>Q 19, 9</a>, 1997), e anzi spesso i contadini &ndash; croati, lombardo-veneti &ndash; combatterono contro i liberali (<a href='http://dl.gramsciproject.org/quaderno/10a/nota/13' target='_blank' class='link-to-note'>Q 10 I, 13</a>, 1236). Il movimento del Quarantotto &egrave; caratterizzato piuttosto da &laquo;spontaneit&agrave;&raquo; (<a href='http://dl.gramsciproject.org/quaderno/8/nota/11' target='_blank' class='link-to-note'>Q 8, 11</a>, 944) e &laquo;violenza disordinata&raquo;, come nell'Avellinese (<a href='http://dl.gramsciproject.org/quaderno/7/nota/108' target='_blank' class='link-to-note'>Q 7, 108</a>, 931). L'&laquo;ondata popolare-mazziniana-democratica&raquo; fu &laquo;caotica, disordinata, &ldquo;estemporanea&rdquo;&raquo;, anche se generosa e capace di ottenere a Venezia e Roma &laquo;al seguito di capi improvvisati o quasi [...] successi indubbiamente maggiori di quelli ottenuti dai moderati&raquo; (<a href='http://dl.gramsciproject.org/quaderno/15/nota/15' target='_blank' class='link-to-note'>Q 15, 15</a>, 1772) e dall'esercito regolare piemontese. La disfatta di Novara fu determinata dalla &laquo;crisi politica&raquo; dello Stato sabaudo, che fece mancare &laquo;un indirizzo unitario politico ben stabilito e risoluto&raquo; (<a href='http://dl.gramsciproject.org/quaderno/19/nota/51' target='_blank' class='link-to-note'>Q 19, 51</a>, 2070). &laquo;Il moto del 48 fall&igrave; per gli intrighi furbescamente meschini dei destri, che furono i moderati del periodo successivo&raquo; (<a href='http://dl.gramsciproject.org/quaderno/19/nota/38' target='_blank' class='link-to-note'>Q 19, 38</a>, 2062). Ma non si tratt&ograve; solo di intrighi e pochezza politica. Come e ben pi&ugrave; che per il giacobinismo borghese nel 1791 e 1793, &laquo;la rivoluzione aveva trovato i limiti pi&ugrave; larghi di classe&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2030): il governo piemontese, ossessionato come gli altri vecchi governi e il papa dallo &laquo;&ldquo;spettro&rdquo;&raquo; del comunismo (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 53), la cui &laquo;filosofia della praxis&raquo; venne &laquo;elaborata proprio alla vigilia del 48&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1863), prefer&igrave; &laquo;la sconfitta a una insurrezione generale italiana&raquo; (<a href='http://dl.gramsciproject.org/quaderno/19/nota/29' target='_blank' class='link-to-note'>Q 19, 29</a>, 2055). Col 1848 si esce dal periodo rivoluzione-restaurazione aperto nel 1789 e si preannuncia quel cambio di fase, pi&ugrave; evidente dopo il 1871 (sconfitta della Comune di Parigi e stabilizzazione della borghesia francese), che vede il &laquo;passaggio della lotta politica da &ldquo;guerra manovrata&rdquo; a &ldquo;guerra di posizione&rdquo;&raquo;, che Mazzini e i mazziniani non seppero comprendere (<a href='http://dl.gramsciproject.org/quaderno/15/nota/11' target='_blank' class='link-to-note'>Q 15, 11</a>, 1768).</p></body></html>