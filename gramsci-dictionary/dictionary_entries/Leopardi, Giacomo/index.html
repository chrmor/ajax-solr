<html><head><title>Gramsci Dictionary: Leopardi, Giacomo</title></head><body><p> Scrivendo a Tania il 19 settembre del 1927 G. ricordava che i rondisti &laquo;hanno &ldquo;scoperto&rdquo; che il Leopardi &egrave; il pi&ugrave; grande scrittore italiano e che la prosa del Leopardi d&agrave; il migliore modello alla letteratura italiana&raquo;. Inoltre l'opera leopardiana &egrave; un esempio di cosa significhi fusione armonica tra la forma e il contenuto (LC 119-120). La prima occorrenza del lemma nei Q &egrave; relativa a una reazione polemica di G. nei confronti di un articolo di Filippo Crispolti, che riabilitava la madre del poeta, Adelaide Antici; a G. sembra che questa riabilitazione si inserisca in un clima generale di revisionismo gesuitico e reazionario che culmina nel &laquo;paragone ripugnante&raquo; fra i dolori dell'articolista e quelli del giovane Leopardi (<a href='http://dl.gramsciproject.org/quaderno/5/nota/101' target='_blank' class='link-to-note'>Q 5, 101</a>, 630; a questo paragone G. accenner&agrave; di nuovo in <a href='http://dl.gramsciproject.org/quaderno/6/nota/56' target='_blank' class='link-to-note'>Q 6, 56</a>, 725). Di nuovo in una lettera, scritta alla moglie il 5 settembre 1932, G. parla di Leopardi, nel quale &laquo;si trova, in forma estremamente drammatica, la crisi di transizione verso l'uomo moderno; l'abbandono critico delle vecchie condizioni trascendentali senza che ancora si sia trovato un ubi consistam morale e intellettuale nuovo, che dia la stessa certezza di ci&ograve; che si &egrave; abbandonato&raquo; (LC 613). In una nota carceraria coeva G. riconosce a Goethe &laquo;una certa attualit&agrave;&raquo; che, invece, non pu&ograve; essere riconosciuta in Leopardi, nel quale la fiducia nell'uomo e nella sua capacit&agrave; di conoscere e di dominare la natura appare ancora come &laquo;torbido romanticismo&raquo; (<a href='http://dl.gramsciproject.org/quaderno/9/nota/121' target='_blank' class='link-to-note'>Q 9, 121</a>, 1187). Gli altri riferimenti gramsciani a Leopardi, facendo presente che solo una volta nei Q &egrave; citato uno scritto del recanatese, ossia Il canto notturno di un pastore errante dell'Asia, definito &laquo;sublime monologo&raquo; (<a href='http://dl.gramsciproject.org/quaderno/6/nota/167' target='_blank' class='link-to-note'>Q 6, 167</a>, 820), sono rapsodici: in <a href='http://dl.gramsciproject.org/quaderno/10b/nota/48' target='_blank' class='link-to-note'>Q 10 II, 48</a>, 1335 Leopardi &egrave; criticato perch&eacute; per combattere l'idea di progresso ricorre alle eruzioni vulcaniche; in <a href='http://dl.gramsciproject.org/quaderno/15/nota/20' target='_blank' class='link-to-note'>Q 15, 20</a>, 1778, a proposito dei caratteri non nazionali-popolari della letteratura italiana, Leopardi &egrave; definito &laquo;il poeta della disperazione portata in certi spiriti dal sensismo settecentesco&raquo;.</p></body></html>