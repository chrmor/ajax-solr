<html><head><title>Gramsci Dictionary: Diplomazia</title></head><body><h1>Diplomazia</h1><p> In una nota del Q 10, criticando Croce e riferendosi al fatto che non &egrave; detto che una lotta politica debba evolvere in direzione di scontri sanguinosi, G. scrive: &laquo;La diplomazia &egrave; [...] quella forma di lotta politica internazionale (e non &egrave; detto che non esista una diplomazia anche per le lotte nazionali fra partiti) che influisce per ottenere vittorie (che non sono sempre di poco momento) senza spargimento di sangue, senza guerra&raquo; (<a href='http://gramscisource.org/quaderno/10b/nota/41%20V' target='_blank' class='link-to-note'>Q 10 II, 41.V</a>, 1309). Ci&ograve; non vuol dire che politica e diplomazia siano la stessa cosa: nella prima gioca un'importanza centrale &laquo;l'elemento volitivo&raquo;, mentre la seconda &laquo;sanziona e tende a conservare le situazioni create dall'urto delle politiche statali; &egrave; creativa solo per metafora o per convenzione filosofica [...] Perci&ograve; il diplomatico, per lo stesso abito professionale, &egrave; portato allo scetticismo e alla grettezza conservatrice&raquo; (<a href='http://gramscisource.org/quaderno/6/nota/86' target='_blank' class='link-to-note'>Q 6, 86</a>, 760-1). La differenza fra politica e diplomazia &egrave; esemplificata da Machiavelli e Guicciardini. Quest'ultimo fu diplomatico di professione e, per questo, pi&ugrave; scettico, in quanto, essendo &laquo;la diplomazia divenuta necessariamente una professione specializzata, ha portato a questa conseguenza, di poter staccare il diplomatico dalla politica dei governi mutevoli&raquo; (<a href='http://gramscisource.org/quaderno/6/nota/86' target='_blank' class='link-to-note'>ivi</a>, 762). G. presenta ulteriori esempi storici a sostegno della tesi che la diplomazia, come affermava Crispi, &laquo;&egrave; [...] attivit&agrave; subalterna e subordinata&raquo; alla politica in quanto &laquo;non crea nuovi nessi storici, ma lavora a far sanzionare quelli che il politico ha creato&raquo; (<a href='http://gramscisource.org/quaderno/6/nota/89' target='_blank' class='link-to-note'>Q 6, 89</a>, 765); per questo Talleyrand e Napoleone non possono essere paragonati. Un discorso del genere per&ograve;, nota G., non pu&ograve; essere applicato all'Italia post-unitaria, di cui Crispi fu leader, la quale, priva di autonomia internazionale, si trov&ograve; nelle condizioni in cui &laquo;la diplomazia fosse concretamente superiore alla politica creativa, fosse la &ldquo;sola politica creativa&rdquo;&raquo; (<a href='http://gramscisource.org/quaderno/6/nota/89' target='_blank' class='link-to-note'>ibid.</a>).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crispi, Francesco'>Crispi, Francesco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guicciardini, Francesco'>Guicciardini, Francesco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Politica'>Politica</a></body></html>