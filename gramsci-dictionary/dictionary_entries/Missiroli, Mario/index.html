<html><head><title>Gramsci Dictionary: Missiroli, Mario</title></head><body><h1>Missiroli, Mario</h1><p> Nel corso della riflessione carceraria G. polemizza spesso con Mario Missiroli, che definisce in modo tranchant un intellettuale privo di spunti originali, una semplice &laquo;carta asciugante di alcuni elementi culturali francesi&raquo; (<a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1683); &laquo;uno scrittore brillante&raquo;, interessato soltanto al &laquo;gioco momentaneo di alcuni concetti astratti&raquo; e attento a &laquo;cadere sempre in piedi con una nuova coccarda in petto. (Missiroli il misirizzi)&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1987). Tuttavia in <a href='http://gramscisource.org/quaderno/5/nota/126' target='_blank' class='link-to-note'>Q 5, 126</a>, 654, commentando un suo articolo su Clemenceau, apparso sulla &ldquo;Nuova Antologia&rdquo; del 16 dicembre 1929, gli riconosce &laquo;la capacit&agrave; di grande giornalista nel sapere impostare un articolo brillante valendosi di alcune idee fondamentali e organizzandovi intorno una serie di fatti intelligentemente scelti&raquo;. Gli studi storici di Missiroli vengono rubricati dal pensatore sardo &ndash; nell'ambito della catalogazione della letteratura sul Risorgimento proposta in <a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1975 &ndash; come esemplari di quella linea interpretativa che mira a spiegare gli sviluppi della moderna storia nazionale, nonch&eacute; i limiti e le debolezze dell'organismo statale italiano, con la mancanza della Riforma protestante. Peraltro &ndash; precisa G. &ndash;, al contrario di Gobetti, &laquo;la posizione del Missiroli sulla quistione del &ldquo;protestantesimo in Italia&rdquo; &egrave; una deduzione meccanica dalle idee critiche del Renan e del Sorel sulla formazione e le necessit&agrave; della cultura francese&raquo; (<a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1683). Posizione questa che ignora il fatto che &laquo;la filosofia della praxis, col suo vasto movimento di massa, ha rappresentato e rappresenta un processo storico simile alla Riforma&raquo;, in una prospettiva contraria a quella del liberalismo, il quale &laquo;riproduce un Rinascimento angustamente ristretto a pochi gruppi intellettuali e che a un certo punto ha capitolato di fronte al cattolicesimo, fino al punto che il solo partito liberale efficiente era il partito popolare, cio&egrave; una nuova forma di cattolicismo liberale&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1293). In particolare, sono due i temi principali che G. individua nell'opera dell'autore di libri come La monarchia socialista o Una battaglia perduta o L'Italia d'oggi. Innanzitutto l'idea del Risorgimento come &ldquo;conquista regia&rdquo;, opera di un'&ldquo;eroica&rdquo; minoranza, capace di maturare in s&eacute; gli ideali di indipendenza, libert&agrave; e unit&agrave; nazionali e di affermarli, nonostante l'indifferenza delle masse popolari. Da qui, in secondo luogo, l'incapacit&agrave; dei moti risorgimentali di risolvere il problema del rapporto tra Stato e Chiesa. Non poteva essere altrimenti: un popolo che nel corso della sua storia millenaria non aveva mai goduto della libert&agrave; religiosa non poteva avere il sia pur minimo sentore di quella politica. G. osserva che Missiroli &laquo;non comprende che la &ldquo;riforma&rdquo; intellettuale e morale (cio&egrave; &ldquo;religiosa&rdquo;) di portata popolare nel mondo moderno c'&egrave; stata in due tempi: nel primo tempo con la diffusione dei principi della Rivoluzione francese, nel secondo tempo con la diffusione di una serie di concetti ricavati dalla filosofia della prassi e spesso contaminati con la filosofia dell'illuminismo e poi dell'evoluzionismo scientifista&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1985). Inoltre, a suo dire, lo studioso non individua i motivi che impedirono all'avanguardia del movimento risorgimentale di assumere &laquo;in proprio il programma democratico che pure giungeva al popolo attraverso le traduzioni dal francese&raquo;, e quindi di attuare quella riforma agraria fortemente sentita dalla classe contadina. Motivi che, secondo G., sono invece da ricondurre a interessi economici piuttosto che ideali: coloro che guidarono i moti unitari combatterono &laquo;pi&ugrave; per impedire che il popolo intervenisse nella lotta e la facesse diventare sociale (nel senso di una riforma agraria) che non contro i nemici dell'unit&agrave;&raquo; (<a href='http://gramscisource.org/quaderno/19/nota/5' target='_blank' class='link-to-note'>ivi</a>, 1986-7). Inoltre, in <a href='http://gramscisource.org/quaderno/10/nota/41' target='_blank' class='link-to-note'>Q 10, 41</a>.IV G. sottolinea come valgano per Missiroli i rilievi da lui posti a proposito della diversit&agrave; dei giudizi pronunciati da Croce rispettivamente sul cattolicesimo liberale e sul modernismo. Il filosofo aveva stimato il primo &ndash; rispecchiandosi in esso le scelte storiche dell'&eacute;lite borghese risorgimentale &ndash; ben pi&ugrave; del secondo, che aveva la sua base sociale nelle masse contadine e che non si mostrava estraneo agli ideali e alle problematiche del socialismo. La stessa osservazione si pu&ograve; fare per Missiroli, &laquo;anch'egli antimodernista e antipopolare: se il popolo non pu&ograve; giungere alla concezione della libert&agrave; politica e all'idea nazionale se non dopo aver attraversato una riforma religiosa, cio&egrave; dopo aver conquistato la nozione di libert&agrave; nella religione, non si capisce perch&eacute; Missiroli e i liberali del &ldquo;Resto del Carlino&rdquo; siano stati cos&igrave; ferocemente antimodernisti: o si capisce anche troppo; perch&eacute; modernismo significava politicamente democrazia cristiana, questa era particolarmente forte nell'Emilia-Romagna e in tutta la valle padana e il Missiroli coi suoi liberali lottavano per l'Agraria&raquo; (<a href='http://gramscisource.org/quaderno/10/nota/41' target='_blank' class='link-to-note'>ivi</a>, 1305).</p><h2>VITO SANTORO</h2></body></html>