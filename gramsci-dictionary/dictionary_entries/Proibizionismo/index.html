<html><head><title>Gramsci Dictionary: Proibizionismo</title></head><body><h1>Proibizionismo</h1><p> G. vede nel proibizionismo statunitense degli anni Venti e Trenta qualcosa di pi&ugrave; profondo della semplice fonte della &laquo;delinquenza organizzata&raquo; (diversa dai fenomeni del banditismo di epoche precedenti: <a href='http://gramscisource.org/quaderno/21/nota/10' target='_blank' class='link-to-note'>Q 21, 10</a>, 2162) e del &laquo;romanticismo&raquo; legato ai contrabbandieri e rafforzato dai metodi brutali e dalla corruzione della polizia (<a href='http://gramscisource.org/quaderno/8/nota/117' target='_blank' class='link-to-note'>Q 8, 117</a>, 1009). &Egrave; dell'opinione che &laquo;la razionalizzazione del lavoro e il proibizionismo sono indubbiamente connessi&raquo; (<a href='http://gramscisource.org/quaderno/21/nota/11' target='_blank' class='link-to-note'>Q 21, 11</a>, 2164), anzi che il proibizionismo era all'epoca una delle condizioni necessarie &laquo;per sviluppare il nuovo tipo di lavoratore conforme a un'industria fordizzata&raquo;, a cui gli operai non si opposero (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139). Pi&ugrave; volte G. collega il discorso sul proibizionismo alla creazione di una nuova etica sessuale, vedendo in entrambi un modo per conformare i lavoratori ai &laquo;nuovi metodi di produzione&raquo; (<a href='http://gramscisource.org/quaderno/22/nota/3' target='_blank' class='link-to-note'>Q 22, 3</a>, 2150 e <a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2162). Gli alti salari dovevano essere spesi bene per mantenere e per accrescere l'&laquo;efficienza muscolare-nervosa&raquo; del lavoratore, contro la quale l'alcool veniva considerato un pericolo. Il proibizionismo colpiva comunque in misura disuguale le diverse classi sociali. Le masse lavoratrici non avevano n&eacute; il tempo da dedicare alla ricerca dell'alcool n&eacute; i soldi a sufficienza per comprare ci&ograve; che era diventato una merce di lusso. Le classi superiori potevano, invece, aggirare il divieto sul consumo alcoolico o pagando il costo di un bene fuorilegge oppure recandosi all'estero, soprattutto in Europa. I due modi differenti di affrontare il problema potrebbero, secondo G., condurre a una spaccatura tra le classi, &laquo;tra la moralit&agrave;-costume dei lavoratori e quella di altri strati della popolazione&raquo;, e rendere pi&ugrave; difficile la &laquo;coercizione sulle masse lavoratrici per conformarle ai bisogni della nuova industria&raquo;. Tale divisione avreb be condotto anche a una &laquo;frattura psicologica&raquo; e a un'accelerazione della cristallizzazione delle classi sociali, trasformandole in caste &laquo;come &egrave; avvenuta in Europa&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2167 e 2169).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Alti salari'>Alti salari</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo e fordismo'>Americanismo e fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fordismo'>Fordismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Libertinismo'>Libertinismo</a></body></html>