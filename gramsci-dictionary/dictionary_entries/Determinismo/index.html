<html><head><title>Gramsci Dictionary: Determinismo</title></head><body><h1>Determinismo</h1><p> G. affianca, nel suo rifiuto, il determinismo all'&laquo;economismo&raquo; e al materialismo volgare, anch'esso &laquo;una forma di ferreo determinismo economistico, con l'aggravante che gli effetti ne erano concepiti come rapidissimi nel tempo e nello spazio: perci&ograve; era un vero e proprio misticismo storico, l'aspettazione di una specie di fulgurazione miracolosa&raquo; (<a href='http://gramscisource.org/quaderno/7/nota/10' target='_blank' class='link-to-note'>Q 7, 10</a>, 859). &laquo;Non si tratta di &ldquo;scoprire&rdquo; una legge metafisica di &ldquo;determinismo&rdquo;, e neppure di stabilire una legge &ldquo;generale&rdquo; di causalit&agrave;. Si tratta di vedere come nello sviluppo generale si costituiscono delle forze relativamente &ldquo;permanenti&rdquo;&raquo; (<a href='http://gramscisource.org/quaderno/8/nota/128' target='_blank' class='link-to-note'>Q 8, 128</a>, 1018). Valido &egrave; infatti il compito di &laquo;isolare e studiare delle leggi di regolarit&agrave; necessarie, cio&egrave; delle leggi di tendenza&raquo;, il che significa cercare &laquo;leggi non in senso naturalistico o del determinismo speculativo, ma in senso &ldquo;storicistico&rdquo; in quanto cio&egrave; si verifica il &ldquo;mercato determinato&rdquo;&raquo; (<a href='http://gramscisource.org/quaderno/10b/nota/9' target='_blank' class='link-to-note'>Q 10 II, 9</a>, 1248). &laquo;Ma cos'&egrave; il &ldquo;mercato determinato&rdquo; e da che cosa appunto &egrave; determinato? Sar&agrave; determinato dalla struttura fondamentale della societ&agrave; in quistione e allora occorrer&agrave; analizzare questa struttura e identificarne quegli elementi che, [relativamente] costanti, determinano il mercato ecc., e quegli altri &ldquo;variabili e in isviluppo&rdquo; che determinano le crisi congiunturali fino a quando anche gli elementi [relativamente] costanti ne vengono modificati e si ha la crisi organica&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077). Ma talvolta il determinismo ha una funzione positiva, se &laquo;giustificata dal carattere &ldquo;subalterno&rdquo; di determinati strati sociali&raquo;. Quando &laquo;non si ha l'iniziativa nella lotta e la lotta stessa quindi finisce con l'identificarsi con una serie di sconfitte, il determinismo meccanico diventa una forza formidabile di resistenza morale, di coesione, di perseveranza paziente&raquo; (<a href='http://gramscisource.org/quaderno/8/nota/205' target='_blank' class='link-to-note'>Q 8, 205</a>, 1064), nel senso che, da parte degli strati subalterni, si &egrave; portati a ragionare cos&igrave;: &laquo;&ldquo;Io sono sconfitto, ma la forza delle cose lavora per me a lungo andare&rdquo;&raquo; (<a href='http://gramscisource.org/quaderno/8/nota/205' target='_blank' class='link-to-note'>ibid.</a>). G. inoltre mette l'accento sul particolare determinismo proprio della &laquo;predestinazione calvinistica&raquo;, dalla quale &laquo;sorge uno dei maggiori impulsi all'iniziativa pratica che si sia avuto nella storia mondiale&raquo; (<a href='http://gramscisource.org/quaderno/10b/nota/28' target='_blank' class='link-to-note'>Q 10 II, 28</a>, 1267).</p><h2>GIUSEPPE PRESTIPINO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economismo'>Economismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fatalismo'>Fatalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo e materialismo volgare'>Materialismo e materialismo volgare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Meccanicismo'>Meccanicismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mercato determinato'>Mercato determinato</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Teleologia'>Teleologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volont&agrave; collettiva'>Volont&agrave; collettiva</a></body></html>