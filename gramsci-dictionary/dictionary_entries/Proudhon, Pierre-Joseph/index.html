<html><head><title>Gramsci Dictionary: Proudhon, Pierre-Joseph</title></head><body><p> Di Proudhon G. sottolinea dapprima &ndash; sulla scorta di un saggio di Sorel &ndash; l'ideologia della certezza del diritto come strumento di emancipazione del popolo (<a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 449). Se questa insistenza, come afferma Sorel, deriva a Proudhon dalla sua vicinanza sentimentale al mondo contadino, accanto alla sua inutilit&agrave; dal punto di vista della moderna classe operaia industriale, vi &egrave; da sottolineare l'&laquo;orientamento psicologico&raquo; che la motiva: questo &laquo;&ldquo;confondersi&rdquo; coi sentimenti popolari che concretamente pullulano dalla situazione reale fatta al popolo dalla disposizione del mondo economico, [...] &ldquo;calarsi&rdquo; in essi per comprenderli ed esprimerli in forma giuridica, razionale; questa o quella interpretazione, o anche l'insieme di esse possono essere errate, o cervellotiche o addirittura ridicole, ma l'atteggiamento generale &egrave; il pi&ugrave; produttivo di conseguenze buone&raquo; (<a href='http://dl.gramsciproject.org/quaderno/4/nota/31' target='_blank' class='link-to-note'>ivi</a>, 450). Questa valutazione positiva di Proudhon viene sottintesa nel modo in cui G. riprende il paragone della Sacra famiglia tra &laquo;il linguaggio politico francese, adoperato da Proudhon&raquo;, e quello &laquo;della filosofia classica tedesca&raquo;: essi sono &laquo;traducibili&raquo; (<a href='http://dl.gramsciproject.org/quaderno/4/nota/42' target='_blank' class='link-to-note'>Q 4, 42</a>, 467; v. anche <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 462 e <a href='http://dl.gramsciproject.org/quaderno/8/nota/208' target='_blank' class='link-to-note'>Q 8, 208</a>, 1066), esprimono cio&egrave; una stessa ideologia rivoluzionaria, formulata sulla base del contesto nazionale. L'elaborazione della teoria della &ldquo;rivoluzione passiva&rdquo; fa intervenire per&ograve; un'altra valutazione di Proudhon, proprio a partire da questo parallelo con la Germania. Riprendendo la critica contenuta nella Miseria della filosofia &ndash; testo che significativamente marca il rovesciamento della valutazione marxiana del socialista francese &ndash; alla &laquo;muti lazione dell'hegelismo e della dialettica&raquo; perpetrata da Proudhon (<a href='http://dl.gramsciproject.org/quaderno/10a/nota/6' target='_blank' class='link-to-note'>Q 10 I, 6</a>, 1220), a partireda <a href='http://dl.gramsciproject.org/quaderno/8/nota/225' target='_blank' class='link-to-note'>Q 8, 225</a>, 1083 e <a href='http://dl.gramsciproject.org/quaderno/9/nota/97' target='_blank' class='link-to-note'>Q 9, 97</a>, 1160 G.inaugura il paragone di Proudhon con Croce e con Gioberti, che si intensifica e approfondisce sempre di pi&ugrave; in seguito: si vedano <a href='http://dl.gramsciproject.org/quaderno/14/nota/26' target='_blank' class='link-to-note'>Q 14, 26</a>, 1683-4; <a href='http://dl.gramsciproject.org/quaderno/15/nota/36' target='_blank' class='link-to-note'>Q 15, 36</a>, 1791 (dove La miseria della filosofia viene definita &laquo;l'Anti-Proudhon&raquo;); <a href='http://dl.gramsciproject.org/quaderno/16/nota/16' target='_blank' class='link-to-note'>Q 16, 16</a>, 1884-5 e soprattutto <a href='http://dl.gramsciproject.org/quaderno/15/nota/11' target='_blank' class='link-to-note'>Q 15, 11</a>, 1766, dove si registra la genesi tanto della rivoluzione passiva quanto della guerra manovrata &laquo;dopo la Rivoluzione francese&raquo;, e sulla base del &laquo;binomio Proudhon-Gioberti&raquo; ci si chiede se esista &laquo;una identit&agrave; assoluta tra guerra di posizione e rivoluzione passiva&raquo;.</p></body></html>