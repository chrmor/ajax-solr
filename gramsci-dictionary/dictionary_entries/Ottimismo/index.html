<html><head><title>Gramsci Dictionary: Ottimismo</title></head><body><h1>Ottimismo</h1><p> Scrivendo della crisi dell'Occidente e polemizzando con quanti vorrebbero attribuirla alla crisi dello storicismo e della coscienza critica, G. si chiede se piuttosto &laquo;questa crisi non &egrave; [...] legata alla caduta del mito del progresso indefinito e all'ottimismo che ne dipendeva&raquo; (<a href='http://gramscisource.org/quaderno/1/nota/76' target='_blank' class='link-to-note'>Q 1, 76</a>, 84); &egrave; lo stesso ottimismo del secolo XIX che, insieme proprio alla religione del progresso, si presentava come una forma di oppio (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2330). Anche il sindacalismo cade vittima di questo mito: di fatto, in tutta una serie di trattazioni &laquo;che si dicono connesse alla filosofia della prassi&raquo; &egrave; presente molto pi&ugrave; il liberalismo che il sindacalismo, &laquo;che dava importanza primordiale al rapporto fondamentale economico-sociale e solo a questo&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1581). Le ulteriori occorrenze del lemma sono sempre in relazione con la nozione di &laquo;pessimismo&raquo;. Lo scetticismo di Guicciardini non &egrave; un pessimismo dell'intelligenza che, invece, &laquo;pu&ograve; essere unito a un ottimismo della volont&agrave; nei politici realistici attivi&raquo; (<a href='http://gramscisource.org/quaderno/6/nota/86' target='_blank' class='link-to-note'>Q 6, 86</a>, 762). In <a href='http://gramscisource.org/quaderno/9/nota/60' target='_blank' class='link-to-note'>Q 9, 60</a>, 1131 G., affermando che non bisogna sognare a occhi aperti e fantasticare, ricorda che &laquo;occorre invece violentemente attirare l'attenzione nel presente cos&igrave; come &egrave;, se si vuole trasformarlo. Pessimismo dell'intelligenza, ottimismo della volont&agrave;&raquo;. Ancora a proposito del nesso ottimismo-pessimismo G. nota che il primo si presenta spesso sotto le forme del fatalismo e che a tale atteggiamento si reagisce a partire dall'intelligenza: &laquo;Il solo entusiasmo giustificabile &egrave; quello che accompagna la volont&agrave; intelligente, l'operosit&agrave; intelligente, la ricchezza inventiva in iniziative concrete che modificano la realt&agrave; esistente&raquo; (<a href='http://gramscisource.org/quaderno/9/nota/130' target='_blank' class='link-to-note'>Q 9, 130</a>, 1192). D'altronde, di fronte al disordine intellettuale e morale &laquo;bisogna creare uomini sobri, pazienti, che non disperino dinanzi ai peggiori orrori e non si esaltino a ogni sciocchezza. Pessimismo dell'intelligenza, ottimismo della volont&agrave;&raquo; (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2331-2).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guicciardini, Francesco'>Guicciardini, Francesco</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Pessimismo'>Pessimismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Progresso'>Progresso</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Volont&agrave;'>Volont&agrave;</a></body></html>