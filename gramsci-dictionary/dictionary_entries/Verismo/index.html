<html><head><title>Gramsci Dictionary: Verismo</title></head><body><p> Le osservazioni che G. dedica nei Q al verismo sono parte integrante della riflessione sulle carenze degli scrittori italiani, incapaci di rappresentare la realt&agrave; delle classi popolari, di comprenderne le dinamiche storiche, ma soprattutto di condividerne sentimenti e aspirazioni. Il giudizio sostanzialmente negativo che G. esprime sulla corrente letteraria italiana presuppone da un lato il costante confronto con il naturalismo francese, dall'altro l'identificazione del fenomeno italiano con quel &laquo;&ldquo;trito verismo provinciale&rdquo;&raquo; (<a href='http://gramscisource.org/quaderno/8/nota/136' target='_blank' class='link-to-note'>Q 8, 136</a>, 1025) che ne costituisce l'aspetto preponderante, ma pi&ugrave; rozzo. Se il verismo vanta agli occhi di G. &laquo;qualche merito culturale come parziale reazione alle sdolcinatezze e ai languori romantici di maniera tradizionali&raquo;, esso ha la colpa di limitare &ndash; rispetto alle &laquo;correnti realistiche degli altri paesi&raquo; &laquo;eccetto, in parte, il Verga&raquo; &ndash; la rappresentazione della realt&agrave; &laquo;alla &ldquo;bestialit&agrave;&rdquo; della &ldquo;natura umana&rdquo; (al &ldquo;verismo&rdquo; inteso in senso gretto)&raquo; (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1121). Se a Verga, che G. si preoccupa di distinguere dalle forme correnti di verismo, non possono essere attribuite simili colpe, gli nuoce comunque, agli occhi di G., l'&laquo;atteggiamento di fredda impassibilit&agrave; scientifica e fotografica, dettata dai canoni del verismo applicato pi&ugrave; razionalmente che dallo Zola&raquo; (<a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943). Le riserve sul verismo si arricchiscono nel Q 23, un quaderno speciale, di un'ulteriore notazione che le riassume e le connette al grande tema della letteratura nazionale-popolare. Il vero limite del verismo, con parziale eccezione anche in questo caso per Verga, appare ora infatti a G. il fatto che &laquo;per gli intellettuali della tendenza verista la preoccupazione assillante non fu (come in Francia) di stabilire un contatto con le masse popolari gi&agrave; &ldquo;nazionalizzate&rdquo; in senso unitario, ma di dare gli elementi da cui appariva che l'Italia reale non era ancora unificata&raquo; (<a href='http://gramscisource.org/quaderno/23/nota/8' target='_blank' class='link-to-note'>Q 23, 8</a>, 2196).</p></body></html>