<html><head><title>Gramsci Dictionary: Animalit&agrave; e industrialismo</title></head><body><p> Nel manoscritto originario &ldquo;Animalit&agrave;&rdquo; e industrialismo dava il titolo a <a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, poi cancellato e sostituito con Americanismo e fordismo. Le LC testimoniano di un rapporto ricco e intenso di G. non solo con gli animali, come con le piante e con la terra, ma con la sua stessa &laquo;esistenza animale e vegetativa&raquo; (LC 607, a Iulca, 15 agosto 1932). La pressoch&eacute; impossibile, tuttavia straordinaria, per molti versi &ldquo;sublime&rdquo; impresa comunicativa educativa con i propri figli lontani, &egrave; attraversata dalla dialettica natura-civilt&agrave; (o storia), pertanto da &laquo;animalit&agrave; e industrialismo&raquo;, simbolizzata dalle opposte e complementari figure dell'amico degli animali e della natura, e del &laquo;costruttore&raquo;. Con una movenza che ricorda il Freud del Disagio della civilt&agrave;, G. osserva in <a href='http://gramscisource.org/quaderno/1/nota/158' target='_blank' class='link-to-note'>Q 1, 158</a>, 138: &laquo;L'industrialismo &egrave; una continua vittoria sull'animalit&agrave; dell'uomo, un processo ininterrotto e doloroso di soggiogamento degli istinti a nuove e rigide abitudini di ordine, di esattezza, di precisione&raquo;. Nella trascrizione in <a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2160-1 il passo acquista nuovi elementi: &laquo;La storia dell'industrialismo &egrave; sempre stata (e lo diventa oggi in una forma pi&ugrave; accentuata e rigorosa) una continua lotta contro l'elemento &ldquo;animalit&agrave;&rdquo; dell'uomo, un processo ininterrotto, spesso doloroso e sanguinoso, di soggiogamento degli istinti (naturali, cio&egrave; animaleschi e primitivi) a sempre nuove, pi&ugrave; complesse e rigide norme e abitudini di ordine, di esattezza, di precisione che rendano possibili le forme sempre pi&ugrave; complesse di vita collettiva che sono la conseguenza necessaria dello sviluppo dell'industrialismo&raquo;. La questione cruciale della transizione a un industrialismo socialista, cio&egrave; a un &laquo;nuovo ordine [...] non di marca americana&raquo; (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179), &egrave; sostanzialmente l'ipotesi del passaggio da una storia fatta di coercizioni di &laquo;inaudita brutalit&agrave;&raquo;, avvenute &laquo;per imposizione di una classe su un'altra [...] gettando nell'inferno delle sottoclassi i deboli, i refrattari&raquo; (<a href='http://gramscisource.org/quaderno/1/nota/158' target='_blank' class='link-to-note'>Q 1, 158</a>, 138), a pi&ugrave; razionali, progressive, comunitarie o comuniste forme di &laquo;autocoercizione&raquo; delle masse lavoratrici (<a href='http://gramscisource.org/quaderno/22/nota/10' target='_blank' class='link-to-note'>Q 22, 10</a>, 2163).</p></body></html>