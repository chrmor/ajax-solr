<html><head><title>Gramsci Dictionary: Riforma</title></head><body><h1>Riforma</h1><p> La rivendicazione della necessit&agrave; di una Riforma protestante in Italia era stata formulata negli anni Venti dal movimento dei neoprotestanti, un gruppo di intellettuali raccolto attorno alla rivista &ldquo;Conscientia&rdquo; e alla casa editrice Bilychnis e legato alla gobettiana &ldquo;Rivoluzione liberale&rdquo;. Questo movimento &egrave; ben presente a G. gi&agrave; prima dell'arresto: egli infatti nel settembre 1926 formula contro di esso una documentata polemica (v. L'espiazione del Partito socialista, in CPC 442-4) e lo ricorda poi nei Q in un testo del giugno-luglio 1930: &laquo;Le osservazioni sparsamente fatte sulla diversa portata storica della Riforma protestante e del Rinascimento italiano, della Rivoluzione francese e del Risorgimento (la Riforma sta al Rinascimento come la Rivoluzione francese al Risorgimento) possono essere raccolte in un saggio unico con un titolo che potrebbe essere anche &ldquo;Riforma e Rinascimento&rdquo; e che potrebbe prendere lo spunto dalle pubblicazioni avvenute dal 20 al 25 intorno appunto a questo argomento: &ldquo;della necessit&agrave; che in Italia abbia luogo una riforma intellettuale e morale&rdquo; legata alla critica del Risorgimento come &ldquo;conquista regia&rdquo; e non movi mento popolare per opera di Gobetti, Missiroli e Dorso&raquo; (<a href='http://gramscisource.org/quaderno/3/nota/40' target='_blank' class='link-to-note'>Q 3, 40</a>, 317-8). Come si vede, il tema &egrave; immediatamente trasposto in una problematica nuova: Riforma e Rinascimento sono due modelli storico-politici alternativi, che possono essere ulteriormente paragonati (Rivoluzione francese-Risorgimento), a costruire una tipologia di forme storiche del rapporto tra masse e politica. La caratterizzazione della Riforma protestante in termini non confessionali, tendenzialmente metaforici, viene da G. condivisa con Gobetti e Croce, che avevano fatto notare come non si trattasse di rilanciare il protestantesimo, ma di essere eredi di ci&ograve; che il protestantesimo aveva significato per la cultura moderna, in termini etico-politici e intellettuali. In questo senso &egrave; molto importante <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423-5, in cui G. riprende un passo della crociana Storia dell'et&agrave; barocca in Italia (Croce 1929, 11-2), un testo pubblicato con il titolo Controriforma per la prima volta nel 1924 (Croce 1924, 321-33) come intervento nel dibattito suscitato dai neoprotestanti. Croce oppone Riforma e Rinascimento come modalit&agrave; alternative di porre in relazione gli intellettuali e il popolo: aristocratico e antipopolare il Rinascimento, e perci&ograve; incapace di penetrare &laquo;fino al popolo&raquo;; capace di trasformarsi invece in &laquo;collettiva persuasione e fede&raquo; la Riforma, ma perci&ograve; incapace di produrre da subito una cultura superiore. Questa si ebbe solo pi&ugrave; tardi, con la filosofia classica tedesca, che rappresenta perci&ograve; nella prospettiva di Croce la sintesi delle due opposte istanze, la conciliazione dei &laquo;termini ideali e fondamentali, di terra e cielo, uomo e Dio, individuo e universo, spirito profano e spirito religioso&raquo; (Croce 1929, 5), che nella loro &laquo;varia lotta&raquo; e nel loro &laquo;vario armonizzarsi&raquo; (<a href='http://gramscisource.org/quaderno/4/nota/3' target='_blank' class='link-to-note'>ivi</a>, 6) rappresentano la struttura dialettica della modernit&agrave;. In <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a> G. riprende, come si &egrave; detto, questi passaggi, citandoli estesamente e traendone uno spunto fondamentale per pensare lo statuto e la funzione del marxismo. Questo &egrave; infatti &laquo;il coronamento di tutto questo movimento di riforma intellettuale e morale, nella sua dialettica cultura popolare-alta cultura. Corrisponde alla Riforma + Rivoluzione francese, universalit&agrave; + politica; attraversa ancora la fase popolare, &egrave; diventato anche &ldquo;pregiudizio&rdquo; e &ldquo;superstizione&rdquo;&raquo; (<a href='http://gramscisource.org/quaderno/4/nota/3' target='_blank' class='link-to-note'>ivi</a>, 424). Il marxismo &egrave; pertanto una riproposizione nel mondo contemporaneo di quel moto popolare di massa condensatosi gi&agrave; nella Riforma e nella Rivoluzione francese, e in quanto tale ha bisogno di individuare una propria modalit&agrave; di recupero della dimensione propriamente teorica, che lo risollevi dall'inevitabile scadimento di tipo superstizioso. Il marxismo deve insomma sviluppare una propria &ldquo;filosofia&rdquo;, come fece il mondo tedesco con il movimento culminato in Hegel. Questa impostazione del problema sar&agrave; nell'essenziale mantenuta da G. Nel Testo C di <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, risalente al 1934, l'argomento viene ripreso, con lievi modifiche che sottolineano ancor pi&ugrave; l'importanza del momento filosofico (ad esempio &laquo;universalit&agrave; + politica&raquo; &egrave; sostituito da &laquo;&egrave; una filosofia che &egrave; anche una politica e una politica che &egrave; anche una filosofia&raquo;, <a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1860). Questa maggiore enfasi &ndash; comprensibile alla luce dell'elaborazione della filosofia della praxis e della teoria dell'egemonia &ndash; &egrave; anche presente in un Testo B dell'aprile-maggio 1932, dove si legge che la filosofia della praxis &egrave; la &laquo;creazione di una nuova cultura integrale, che abbia i caratteri di massa della Riforma protestante e dell'illuminismo francese e abbia i caratteri di classicit&agrave; della cultura greca e del Rinascimento italiano, una cultura che riprendendo le parole del Carducci sintetizzi Massimiliano Robespierre ed Emanuele Kant, la politica e la filosofia in una unit&agrave; dialettica intrinseca ad un gruppo sociale non solo francese o tedesco, ma europeo e mondiale&raquo; (<a href='http://gramscisource.org/quaderno/10a/nota/11' target='_blank' class='link-to-note'>Q 10 I, 11</a>, 1233). Qui, come si vede, il Rinascimento &egrave; stato pienamente recuperato come momento imprescindibile nella costruzione di una nuova cultura. G. ritorna varie volte sulle posizioni dei neoprotestanti e su altre, a queste assimilabili: in diversi testi (tra cui <a href='http://gramscisource.org/quaderno/3/nota/40' target='_blank' class='link-to-note'>Q 3, 40</a>, 318; <a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 893; <a href='http://gramscisource.org/quaderno/9/nota/89' target='_blank' class='link-to-note'>Q 9, 89</a>, 1155; <a href='http://gramscisource.org/quaderno/9/nota/111' target='_blank' class='link-to-note'>Q 9, 111</a>, 1178; <a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, 1274; <a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1682-5) vengono ricordati anche Alfredo Oriani, il ceco TomaÃÅ&amp; G. Masaryk (Masaryk 1925 e 1930), e quindi Georges Sorel, Ernest Renan, Pierre-Joseph Proudhon. Nell'ultimo testo citato, in particolare, G. osserva che &laquo;in una trattazione del problema religioso in Italia occorre distinguere in primo luogo tra due ordini fondamentali di fatti: 1) quello reale, effettuale, per cui si verificano nella massa popolare dei movimenti di riforma intellettuale e morale, sia come passaggio dal cattolicismo ortodosso e gesuitico a forme religiose pi&ugrave; liberali, sia come evasione dal campo confessionale per una moderna concezione del mondo; 2) i diversi atteggiamenti dei gruppi intellettuali verso una necessaria riforma intellettuale e morale&raquo; (<a href='http://gramscisource.org/quaderno/14/nota/26' target='_blank' class='link-to-note'>ivi</a>, 1684). &Egrave; qui enunciato (siamo nel gennaio 1933) un criterio effettivamente applicato nel corso della ricerca, nella quale le due indagini corrono parallele, certo non senza intrecci, soprattutto concentrati nella caratterizzazione del marxismo come riforma dei tempi moderni. Si veda in questo senso <a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1292: &laquo;Si parla spesso che in certi paesi il non esserci stata la riforma religiosa &egrave; causa di regresso in tutti i campi della vita civile e non si osserva che appunto la diffusione della filosofia della praxis &egrave; la grande riforma dei tempi moderni, &egrave; una riforma intellettuale e morale che compie su scala nazionale ci&ograve; che il liberalismo non &egrave; riuscito a compiere che per ristretti ceti della popolazione&raquo;. Il primo filone di indagine, pi&ugrave; propriamente storico, &egrave; per forza di cose sommario e affidato a occasionali letture. Cos&igrave; in Q 5, 123 (novembre-dicembre 1930) G. prende le mosse dall'articolo di Vittorio Rossi Il Rinascimento (Rossi 1929), per osservare a un certo punto che &laquo;il Rossi [...] non sa valutare il fatto che&raquo; nel Rinascimento &laquo;esistevano due correnti: una progressiva e una regressiva e che quest'ultima trionf&ograve; in ultima analisi, dopo che il fenomeno generale raggiunse il suo massimo splendore nel Cinquecento (non come fatto nazionale e politico, per&ograve;, come fatto culturale prevalentemente se non esclusivamente), come fenomeno di una aristocrazia staccata dal popolo-nazione, mentre nel popolo si preparava la reazione a questo splendido parassitismo nella riforma protestante, nel Savonarolismo coi suoi &ldquo;bruciamenti delle vanit&agrave;&rdquo;, nel banditismo popolare come quello di re Marcone in Calabria e in altri movimenti che sarebbe interessante registrare e analizzare almeno come sintomi indiretti: lo stesso pensiero politico del Machiavelli &egrave; una reazione al Rinascimento&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 648). Qui la Riforma &egrave; equiparata &ndash; in quanto &ldquo;reazione&rdquo; al Rinascimento &ndash; a tutta una serie di fenomeni che esprimono il distacco del popolo dalle classi dirigenti e dagli intellettuali e che rivendicano un nuovo principio di organizzazione, democratico e nazionale. Da questo punto di vista Savonarola e Machiavelli sono schierati dalla stessa parte: con il popolo. Come nota G. in <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424, &laquo;il portatore storico della Riforma &egrave; il popolo tedesco, non gli intellettuali&raquo;. Questa linea di ricerca &egrave; approfondita negli appunti che G. prende sulla base del libro di Giuseppe Toffanin Che cosa fu l'umanesimo (Toffanin 1929), conosciuto dapprima indirettamente, sulla base dell'articolo di Luigi Arezio Rinascimento, Umanesimo e spirito moderno (Arezio 1930; v. <a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, ottobre 1931), quindi ricevuto, letto e brevemente commentato (<a href='http://gramscisource.org/quaderno/5/nota/160' target='_blank' class='link-to-note'>Q 5, 160</a>, inizio 1932). &laquo;Il Toffanin nega che l'Umanesimo si trasfonda vitale nella Riforma, perch&eacute; questa, col suo distacco dalla romanit&agrave;, con la rivincita ribelle dei volgari, e con tante altre cose rinnova i palpiti della cultura comunale, fremente eresia, contro la quale l'umanesimo era sorto&raquo; (<a href='http://gramscisource.org/quaderno/7/nota/68' target='_blank' class='link-to-note'>Q 7, 68</a>, 906). Ma, osserva G. contro Toffanin, &laquo;la quistione di ci&ograve; che fu l'umanesimo non pu&ograve; essere risolta che in un quadro pi&ugrave; comprensivo della storia degli intellettuali italiani e della loro funzione in Europa&raquo; (<a href='http://gramscisource.org/quaderno/5/nota/160' target='_blank' class='link-to-note'>Q 5, 160</a>, 682). In questo modo si definisce gradualmente una discriminante storica relativa alla costituzione storico-politica della borghesia in Italia. Per lo studio di questo processo &laquo;molecolare&raquo; di formazione e successiva disgregazione e dissolvimento (<a href='http://gramscisource.org/quaderno/8/nota/3' target='_blank' class='link-to-note'>Q 8, 3</a>, 937) G. utilizza come modello un libro che ha con s&eacute; fin dal periodo trascorso nel carcere milanese di San Vittore (febbraio 1927-maggio 1928, v. LC 103, a Berti, 8 agosto 1927, e LC 254, a Tania, 22 aprile 1929): Origines de l'esprit bourgeois en France, vol. I, L'&eacute;glise et la Bourgeosie di Bernhard Groethuysen (Groethuysen 1927). &laquo;Bisognerebbe poter fare&raquo;, scrive G. in <a href='http://gramscisource.org/quaderno/5/nota/55' target='_blank' class='link-to-note'>Q 5, 55</a>, 590, &laquo;per compren dere esattamente il grado di sviluppo raggiunto dalle forze nazionali in Italia nel periodo che va dal nascere dei Comuni al sopravvento del dominio straniero, una ricerca del tipo di quella del Groethuysen&raquo;. Qui un'analisi &ldquo;molecolare&rdquo; di testimonianze ideologiche disparate (&laquo;le raccolte di prediche e di libri di devozione usciti prima del 1789&raquo;) serviva a &laquo;ricostruire i punti di vista, le credenze, gli atteggiamenti della nuova classe dirigente in formazione&raquo; (LC 103, a Berti, 8 agosto 1927), evidenziando quello che G. chiama la &laquo;massiccia costituzione intellettuale&raquo; della borghesia francese nel corso del Settecento (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479). Francia e Italia fungono da modelli alternativi, culminanti rispettivamente nella rivoluzione del 1789 e nel Risorgimento antipopolare, e contemporaneamente si definisce l'immagine di un &laquo;Rinascimento spontaneo italiano&raquo;, popolare, comunale, volgare, appartenente alla categoria storico-politica di &laquo;Riforma&raquo; e soffocato dalla corrente reazionaria appoggiata dall'Umanesimo (<a href='http://gramscisource.org/quaderno/17/nota/33' target='_blank' class='link-to-note'>Q 17, 33</a>, 1936, settembre 1933-gennaio 1934). Anche dentro l'Umanesimo per&ograve; si distinguono due correnti contrapposte, una delle quali appartiene alla &laquo;Riforma&raquo;: &laquo;L'Umanesimo fu &ldquo;politico-etico&rdquo;, non artistico, fu la ricerca delle basi di uno &ldquo;Stato italiano&rdquo; che avrebbe dovuto nascere insieme e parallelamente alla Francia, alla Spagna, all'Inghilterra: in questo senso l'Umanesimo e il Rinascimento hanno come esponente pi&ugrave; espressivo il Machiavelli&raquo; (<a href='http://gramscisource.org/quaderno/17/nota/33' target='_blank' class='link-to-note'>ibid.</a>). Il secondo filone di indagine, propriamente teorico, si intreccia con le riflessioni sulla riforma intellettuale e morale e si riassume nell'esigenza di commisurare la realt&agrave; del comunismo contemporaneo al modello storico-politico della Riforma, e viceversa, di articolare questo modello in modo da rendere visibili e interpretabili le prospettive di sviluppo del movimento comunista. Su questo terreno la nozione di Riforma si differenzia nelle varianti calvinista e luterana, di cui G. trovava ampia discussione sia nei neoprotestanti sia in diversi interventi di Croce. Queste discussioni, suscitate dalla pubblicazione dell'Etica protestante e lo spirito del capitalismo di Max Weber (1905), trovano un'eco indiretta gi&agrave; in <a href='http://gramscisource.org/quaderno/1/nota/51' target='_blank' class='link-to-note'>Q 1, 51</a>, 65: &laquo;A proposito della dottrina della grazia e della sua conversione in motivo di energia industriale, [...] cfr in Kurt Kaser, Riforma e Controriforma, a proposito della dottrina della grazia nel calvinismo, e il libro del Philip dove sono citati documenti attuali di questa conversione. In questi fatti &egrave; contenuta la documentazione del processo dissolutivo della religiosit&agrave; americana: il calvinismo diventa una religione laica, quella del Rotary Club&raquo;. Nelle fonti qui ricordate G. trova una spiegazione weberiana della conversione del fatalismo in attivismo, che adopera per studiare la forma di vita americana, con la sua peculiare identificazione di religiosit&agrave; ed etica degli affari. Pi&ugrave; tardi G. legge l'opera di Weber nella sua prima traduzione italiana, uscita a puntate nei &ldquo;Nuovi Studi di Diritto, Economia e Politica&rdquo; tra l'agosto 1931 e l'ottobre 1932, e immediatamente (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a> e <a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, novembre 1931) applica lo schema proposto da Weber all'interpretazione dell'Unione Sovietica: &laquo;Che il processo attuale di formazione molecolare di una nuova civilt&agrave; possa essere paragonato al movimento della Riforma pu&ograve; essere mostrato anche con lo studio di aspetti parziali dei due fenomeni. Il nodo storico-culturale da risolvere nello studio della Riforma &egrave; quello della trasformazione della concezione della grazia, che &ldquo;logicamente&rdquo; dovrebbe portare al massimo di fatalismo e di passivit&agrave;, in una pratica reale di intraprendenza e di iniziativa su scala mondiale che ne fu [invece] la conseguenza dialettica e che form&ograve; l'ideologia del capitalismo nascente. Ma noi vediamo oggi avvenire lo stesso per la concezione del materialismo storico; mentre da essa, per molti critici, non pu&ograve; derivare &ldquo;logicamente&rdquo; che fatalismo e passivit&agrave;, nella realt&agrave; invece essa d&agrave; luogo a una fioritura di iniziative e di intraprese che stupiscono molti osservatori&raquo; (<a href='http://gramscisource.org/quaderno/7/nota/44' target='_blank' class='link-to-note'>Q 7, 44</a>, 892-3). Ma, sottolinea G. al contempo, &laquo;si tratta, &egrave; vero, di lavorare alla elaborazione di una &eacute;lite, ma questo lavoro non pu&ograve; essere staccato dal lavoro di educare le grandi masse, anzi le due attivit&agrave; sono in realt&agrave; una sola attivit&agrave; ed &egrave; appunto ci&ograve; che rende difficile il problema [...]; si tratta insomma di avere una Riforma e un Rinascimento contemporaneamente&raquo; (<a href='http://gramscisource.org/quaderno/7/nota/43' target='_blank' class='link-to-note'>Q 7, 43</a>, 892). E pochi mesi dopo: &laquo;Ogni movimento intellettuale diventa o ridiventa nazionale se si &egrave; verificata una &ldquo;andata al popolo&rdquo;, se si &egrave; avuta una fase &ldquo;Riforma&rdquo; e non solo una fase &ldquo;Rinascimento&rdquo; e se le fasi &ldquo;Riforma-Rinascimento&rdquo; si susseguono organicamente e non coincidono con fasi storiche distinte&raquo; (<a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030, aprile 1932). Da una parte l'impatto diretto di Weber induce G. ad affidare alla paradossale dialettica calvinistica della &ldquo;grazia&rdquo; il risollevarsi del marxismo, ormai diventato Stato, a un'organica fase di sviluppo &ldquo;rinascimentale&rdquo;, rovesciando il fatalismo in attivismo (in questa direzione va tutta la sua lettura delle vicende relative al primo piano quinquennale), dall'altra egli non manca di sottolineare che nell'&ldquo;andata al popolo&rdquo; non si pu&ograve; mai rinunciare a sviluppare allo stesso tempo e con lo stesso impegno anche le armi teoriche pi&ugrave; raffinate. Il &ldquo;meccanicismo&rdquo; &egrave; infatti nel Q 11 definito &laquo;una religione di subalterni&raquo;: il fatalismo aiuta il subalterno a resistere nei momenti di sconfitta, &laquo;ma anche ieri era egli mai stato mera &ldquo;resistenza&rdquo;, mera &ldquo;cosa&rdquo;, mera &ldquo;irresponsabilit&agrave;&rdquo;? Certamente no, ed &egrave; anzi da porre in rilievo come il fatalismo non sia che un rivestimento da deboli di una volont&agrave; attiva e reale. [...] Una parte della massa anche subalterna &egrave; sempre dirigente e responsabile e la filosofia della parte precede sempre la filosofia del tutto non solo come anticipazione teorica, ma come necessit&agrave; attuale&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1388-9).</p><h2>FABIO FROSINI</h2></body></html>