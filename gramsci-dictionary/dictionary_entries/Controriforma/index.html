<html><head><title>Gramsci Dictionary: Controriforma</title></head><body><h1>Controriforma</h1><p> &laquo;Il vero punto di rottura tra democrazia e Chiesa &egrave; da porre [...] nella Controriforma, quando la Chiesa [...] abdic&ograve; alla sua funzione democratica&raquo; (<a href='http://gramscisource.org/quaderno/1/nota/128' target='_blank' class='link-to-note'>Q 1, 128</a>, 117). Reiterata &egrave; nei Q l'idea che la Controriforma segni il momento storico del distacco della Chiesa dal demos, &laquo;dalle masse degli &ldquo;umili&rdquo;&raquo; (<a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2292). Essa rimane nodo irrisolto e ancora attuale della cultura nazionale italiana, che &laquo;continua ad essere dominata dalla Controriforma&raquo; (<a href='http://gramscisource.org/quaderno/3/nota/144' target='_blank' class='link-to-note'>Q 3, 144</a>, 401). Sviluppando tesi che troveranno conferma nella lettura di Max Weber, G. vede nella Controriforma una fondamentale resistenza allo &laquo;spirito &ldquo;moderno&rdquo;&raquo; (<a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2291). Antimoderna &egrave; la tendenza ecumenica controriformista ad &laquo;accentuare il carattere cosmopolitico degli intellettuali italiani e il loro distacco dalla vita nazionale&raquo; (<a href='http://gramscisource.org/quaderno/3/nota/141' target='_blank' class='link-to-note'>Q 3, 141</a>, 399) attraverso, ad esempio, l'uso del latino; e antimoderno &egrave; l'arresto storico, nell'Italia post-tridentina, dell'evolversi di un nuovo senso di individualit&agrave; inteso come &laquo;coscienza della responsabilit&agrave; individuale&raquo;, cio&egrave; come rapporto personale uomo-dio (e quindi, &ldquo;metaforicamente&rdquo;, uomo-realt&agrave;) libero dalla mediazio ne clericale (<a href='http://gramscisource.org/quaderno/9/nota/23' target='_blank' class='link-to-note'>Q 9, 23</a>, 1110-1). L'impatto della Controriforma finisce quindi per spiegare non solo la tardiva affermazione storica della borghesia capitalistica e individualistica (l'&laquo;eresia liberale&raquo; di <a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2292) e l'ancora pi&ugrave; tarda affermazione di una cultura propriamente nazionale, ma anche, implicitamente, la propensione italiana a casi pi&ugrave; recenti di autoritarismo. Effetto della Controriforma in Italia &egrave;, ancora, l'insanabile divario tra cultura (e lingua) intellettuale e popolare (<a href='http://gramscisource.org/quaderno/5/nota/91' target='_blank' class='link-to-note'>Q 5, 91</a>, 625). Per quanto antimoderna, &laquo;la Controriforma, come tutte le Restaurazioni, non pot&eacute; non essere che un compromesso [...] tra il vecchio e il nuovo&raquo; (<a href='http://gramscisource.org/quaderno/3/nota/71' target='_blank' class='link-to-note'>Q 3, 71</a>, 348): elementi di novit&agrave; e progresso convivono come &ldquo;forme&rdquo; della modernit&agrave; in un ambiente controriformista in cui &egrave; il vecchio ordine a essere restaurato.</p><h2>ROBERTO DAINOTTO</h2></body></html>