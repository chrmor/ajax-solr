<html><head><title>Gramsci Dictionary: Concezione del mondo</title></head><body><p> &laquo;Concezione del mondo&raquo; &egrave; espressione usata da G., al pari di &laquo;ideologia&raquo;, ma in un senso ancora pi&ugrave; largo, per indicare il terreno connettivo sul quale sorgono gradi diversi di elaborazione delle capacit&agrave; del soggetto di interpretare la realt&agrave;; per cui, ad esempio, &laquo;filosofia significa pi&ugrave; specialmente una concezione del mondo con caratteri individuali spiccati, senso comune &egrave; la concezione del mondo diffusa in un'epoca storica nella massa popolare&raquo; (<a href='http://gramscisource.org/quaderno/8/nota/213' target='_blank' class='link-to-note'>Q 8, 213</a>, 1071). Espressione largamente diffusa nella filosofia del tempo (G. stesso cita un articolo di Gentile su La concezione umanistica del mondo: <a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047), &laquo;concezione del mondo&raquo; fa dunque parte di una famiglia di lemmi che definisce l'articolazione del concetto gramsciano di ideologia ed &egrave; perci&ograve; contigua a religione, conformismo, senso comune, folclore. Pi&ugrave; raramente nei Q si trovano, con significato analogo, anche espressioni quali &laquo;visione del mondo&raquo;, &laquo;concezione generale della vita&raquo;, &laquo;concezione del mondo e della vita&raquo;, &laquo;concezione della realt&agrave;&raquo;. L'espressione compare per la prima volta in <a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89, nella nota intitolata Folklore. Quest'ultimo &ndash; scrive G. &ndash; dovrebbe essere studiato &laquo;come &ldquo;concezione del mondo&rdquo; di determinati strati della societ&agrave;, che non sono toccati dalle correnti moderne di pensiero. Concezione del mondo [...] che &egrave; una giustapposizione meccanica di parecchie concezioni del mondo, se addirittura non &egrave; un museo di frammenti di tutte le concezioni del mondo e della vita che si sono succedute nella storia&raquo;. Fin dai primi Q ricorrono espressioni quali &laquo;concezione pagana del mondo&raquo; (<a href='http://gramscisource.org/quaderno/1/nota/106' target='_blank' class='link-to-note'>Q 1, 106</a>, 97), &laquo;concezione totalitaria del mondo&raquo; e &laquo;concezione religiosa del mondo&raquo; (<a href='http://gramscisource.org/quaderno/1/nota/139' target='_blank' class='link-to-note'>Q 1, 139</a>, 127), &laquo;concezione tradizionale popolare del mondo&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 331). In <a href='http://gramscisource.org/quaderno/4/nota/41' target='_blank' class='link-to-note'>Q 4, 41</a>, 466-7 l'espressione &egrave; usata in rapida successione come sinonimo di filosofia, ideologia, cultura. Ripetutamente (ad esempio in <a href='http://gramscisource.org/quaderno/11/nota/37' target='_blank' class='link-to-note'>Q 11, 37</a>, 1456) essa &egrave; esplicitamente posta come sinonimo esplicativo-rafforzativo di ideologia. Tutti gli individui hanno una loro propria concezione del mondo, pi&ugrave; o meno elaborata, anche grandi intellettuali come Machiavelli (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 657), Tolstoj, Manzoni (<a href='http://gramscisource.org/quaderno/3/nota/148' target='_blank' class='link-to-note'>Q 3, 148</a>, 402), Pirandello (<a href='http://gramscisource.org/quaderno/5/nota/40' target='_blank' class='link-to-note'>Q 5, 40</a>, 572). Marx stesso ha elaborato una concezione del mondo, come appare evidente dall'incipit di Q 4: &laquo;Se si vuole studiare una concezione del mondo che non &egrave; stata mai dall'autore-pensatore esposta sistematicamente&raquo; (<a href='http://gramscisource.org/quaderno/4/nota/1' target='_blank' class='link-to-note'>Q 4, 1</a>, 419). La filosofia della praxis &egrave; una concezione del mondo, anzi il marxismo &laquo;contiene in s&eacute; tutti gli elementi fondamentali, non solo per costruire una totale concezione del mondo, una totale filosofia, ma [...] per diventare una integrale, totale civilt&agrave;&raquo; (<a href='http://gramscisource.org/quaderno/4/nota/14' target='_blank' class='link-to-note'>Q 4, 14</a>, 435). L'espressione, dunque, ha una gamma di utilizzo molto ampia. Indica tanto la filosofia dei semplici, il senso comune, quanto le concezioni elaborate, egemoniche o potenzialmente egemoniche, tanto le grandi idee collettive quanto le elaborazioni individuali dei grandi pensatori che, certo a partire da una concezione del mondo preesistente nella quale si sono formati e hanno vissuto, contribuiscono a elaborarne una nuova e originale. Quest'ultimo &egrave; peraltro un processo al quale tutti danno un contributo, poich&eacute; G. scrive: &laquo;ogni uomo [...] partecipa di una concezione del mondo e quindi contribuisce a mantenerla, a modificarla, cio&egrave; a creare delle nuove concezioni&raquo; (<a href='http://gramscisource.org/quaderno/4/nota/51' target='_blank' class='link-to-note'>Q 4, 51</a>, 488). La concezione del mondo &egrave; determinante per l'individuazione delle identit&agrave; collettive e individuali: &laquo;Per la propria concezione del mondo si appartiene sempre a un determinato aggruppamento, e precisamente a quello di tutti gli elementi sociali che condividono uno stesso modo di pensare e di operare&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1376). Poich&eacute; &laquo;non esiste infatti la filosofia in generale: esistono diverse filosofie o concezioni del mondo e si fa sempre una scelta tra di esse&raquo; (<a href='http://gramscisource.org/quaderno/11/nota/12' target='_blank' class='link-to-note'>ivi</a>, 1378). Anche se altrove la scelta appare relativizzata, poich&eacute; G. afferma che non esiste uomo che non partecipi a una concezione del mondo, &laquo;sia pure inconsapevolmente&raquo; (<a href='http://gramscisource.org/quaderno/8/nota/204' target='_blank' class='link-to-note'>Q 8, 204</a>, 1063), inintenzionalmente. Tutti partecipano dunque di una concezione del mondo, ad esempio attraverso l'utilizzo di un certo &laquo;&ldquo;linguaggio&rdquo;&raquo; (<a href='http://gramscisource.org/quaderno/8/nota/204' target='_blank' class='link-to-note'>ibid.</a>), fermo restando che &egrave; possibile &laquo;elaborare la propria concezione del mondo consapevol mente e criticamente&raquo; oppure &laquo;&ldquo;partecipare&rdquo; a una concezione del mondo &ldquo;imposta&rdquo; dal di fuori&raquo; (<a href='http://gramscisource.org/quaderno/8/nota/204' target='_blank' class='link-to-note'>ibid.</a>). Riguardo al linguaggio, per G. &laquo;ogni lingua &egrave; una concezione del mondo integrale&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 644) e la lotta fra concezioni del mondo &ndash; parte fondamentale della lotta fra egemonie &ndash; pu&ograve; assumere anche la forma di lotta fra lingue diverse, ad esempio, nel Rinascimento, fra quella &laquo;borghese-popolare che si esprimeva nel volgare&raquo; e quella &laquo;aristocratico-feudale che si esprimeva in latino&raquo; (<a href='http://gramscisource.org/quaderno/5/nota/123' target='_blank' class='link-to-note'>ivi</a>, 648-9). E ancora: &laquo;dal linguaggio di ognuno si pu&ograve; giudicare la maggiore o minore complessit&agrave; della sua concezione del mondo&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1377). Una concezione del mondo pu&ograve; avere carattere prevalentemente religioso o prevalentemente politico o altro, ma la sua particolare &ldquo;coloritura&rdquo; &egrave; piuttosto contingente, varia in base al momento storico o al contesto sociale. G. infatti scrive che &laquo;ogni uomo tende ad avere una sola concezione del mondo organica e sistematica, ma poich&eacute; le differenziazioni culturali sono molte e profonde, la societ&agrave; assume una bizzarra variegazione di correnti che presentano un colorito religioso o un colorito politico a seconda della tradizione storica&raquo; (<a href='http://gramscisource.org/quaderno/8/nota/131' target='_blank' class='link-to-note'>Q 8, 131</a>, 1021-2). Rilevante &egrave; la connessione con la religione, oltre che in senso proprio, in senso &ldquo;crociano&rdquo;: &laquo;Per il Croce [...] &egrave; religione ogni filosofia, cio&egrave; ogni concezione del mondo [...] come stimolo all'azione&raquo; (<a href='http://gramscisource.org/quaderno/10a/nota/5' target='_blank' class='link-to-note'>Q 10 I, 5</a>, 1217). Del filosofo neoidealista G. rifiuta la distinzione tra filosofia e ideologia: &laquo;la distinzione &egrave; solo di grado; &egrave; filosofia la concezione del mondo che rappresenta la vita intellettuale e morale [...] di un intero gruppo sociale [...] &egrave; ideologia ogni particolare concezione dei gruppi interni della classe che si propongono di aiutare la risoluzione di problemi immediati e circoscritti&raquo; (<a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1231). G. si pone il problema &ndash; che riguarda il partito rivoluzionario &ndash; della diffusione e dell'affermazione di una nuova concezione del mondo, che soppianti le precedenti e affermi i valori della nuova classe, e si chiede: &laquo;Perch&eacute; e come si diffondono, diventando popolari, le nuove concezioni del mondo? [...] la ricerca interessa specialmente per ci&ograve; che riguarda le masse popolari, che pi&ugrave; difficilmente mutano di concezione, e che non le mutano mai, in ogni caso, accettandole nella forma &ldquo;pura&rdquo;, per dir cos&igrave;, ma solo e sempre come combinazione pi&ugrave; o meno eteroclita e bizzarra. [...] Si pu&ograve; concludere che il processo di diffusione delle concezioni nuove avviene per ragioni politiche, cio&egrave; in ultima istanza sociali, ma che l'elemento formale, della logica coerenza, l'elemento autoritativo e l'elemento organizzativo hanno in questo processo una funzione molto grande subito dopo che l'orientamento generale &egrave; avvenuto, sia nei singoli individui che in gruppi numerosi&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1389-90). L'intreccio di fattori &ldquo;spontanei&rdquo; e consapevoli, l'importanza di un lavoro organizzato di irradiazione delle ideologie, l'ancoraggio a precise istanze sociali sono tutti elementi che rimandano allo scenario del sorgere e soprattutto dell'affermarsi di una nuova egemonia.</p></body></html>