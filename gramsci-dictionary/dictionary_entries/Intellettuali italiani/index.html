<html><head><title>Gramsci Dictionary: Intellettuali italiani</title></head><body><p> Tra gli argomenti principali di analisi e di riflessione indicati da G. in apertura del primo dei Q figura la &laquo;formazione dei grup pi intellettuali italiani&raquo; (<a href='http://dl.gramsciproject.org/quaderno/1/nota/0' target='_blank' class='link-to-note'>Q 1, 0</a>, 5). Del resto, gi&agrave; nella lettera a Tania del 19 marzo 1927 G. aveva fatto riferimento al proposito di &laquo;una ricerca sugli intellettuali italiani, le loro origini, i loro raggruppamenti secondo le correnti della cultura, i loro diversi modi di pensare ecc. ecc.&raquo; (LC 56). Si tratta dunque di un argomento che ha una valenza strategica all'interno di quella che l'autore dei Q chiama la &laquo;quistione politica degli intellettuali&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1386). Nell'organica riflessione presente nel Q 24 G. a un certo punto definisce con nettezza &laquo;la formazione degli intellettuali tradizionali&raquo; come il &laquo;problema storico pi&ugrave; interessante&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 478) e subito dopo passa a indagare in alcuni snodi essenziali lo sviluppo storico degli intellettuali in Europa e fuori d'Europa. Per quanto concerne l'Italia, egli osserva che &laquo;il fatto centrale &egrave; appunto la funzione internazionale o cosmopolita dei suoi intellettuali che &egrave; causa ed effetto dello stato di disgregazione in cui rimane la penisola dalla caduta dell'Impero romano fino al 1870&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>ivi</a>, 479). Non a caso nelle LC l'interesse per una &laquo;storia degli intellettuali italiani&raquo; viene connessa da G. col &laquo;desiderio&raquo;, da una parte, di &laquo;approfondire il concetto di Stato&raquo; e, dall'altra, di individuare &laquo;alcuni aspetti dello sviluppo storico del popolo italiano&raquo; (LC 441, a Tatiana, 3 luglio 1931). Tale interesse si sviluppa in una notevole variet&agrave; di direzioni e articolazioni. In un paragrafo, intitolato La quistione della lingua e le classi intellettuali italiane, G. ad esempio propone di studiare i rapporti (mancati) tra gli intellettuali e il popolo-nazione dal punto di vista della &laquo;funzione avuta dagli intellettuali italiani&raquo; e da quello della &laquo;funzione avuta dagli intellettuali italiani nella Cosmopoli medioevale per il fatto che il Papato aveva sede in Italia&raquo; (<a href='http://dl.gramsciproject.org/quaderno/3/nota/76' target='_blank' class='link-to-note'>Q 3, 76</a>, 353). Ma per la formazione delle classi intellettuali italiane nell'alto Medioevo G. segnala la necessit&agrave; di tener conto, oltre che della lingua, con particolare riferimento alla questione del mediolatino, anche e specialmente del diritto, dalla caduta del diritto romano dopo le invasioni barbariche all'&laquo;emersione&raquo; del diritto canonico, alla rinascita del diritto romano e alla sua espansione &laquo;per mezzo delle Universit&agrave;&raquo; (<a href='http://dl.gramsciproject.org/quaderno/3/nota/87' target='_blank' class='link-to-note'>Q 3, 87</a>, 367). Lo sviluppo e lo stratificarsi degli &laquo;intellettuali italiani cosmopoliti&raquo; &egrave; legato all'insieme di questi fenomeni, che &ndash; osserva G. &ndash; non si verificano di colpo e simultaneamente, ma si inseriscono nello &laquo;sviluppo storico generale (fusione dei barbari con le popolazioni locali ecc.)&raquo; (<a href='http://dl.gramsciproject.org/quaderno/3/nota/87' target='_blank' class='link-to-note'>ibid.</a>). In connessione con il carattere cosmopolita o internazionale degli intellettuali italiani si verifica l'&laquo;&ldquo;egemonia letteraria&rdquo; italiana, durata [...] tre secoli, dal XV al XVII, quando &egrave; cominciata la reazione antitaliana&raquo; (<a href='http://dl.gramsciproject.org/quaderno/4/nota/91' target='_blank' class='link-to-note'>Q 4, 91</a>, 532). Qui G. precisa molto significativamente che, a ben guardare, l'espressione &ldquo;egemonia&rdquo; &egrave; errata, dal momento che &laquo;gli intellettuali italiani non esercitarono l'influsso come gruppo nazionale, ma ogni individuo direttamente e per emigrazione di massa&raquo; (<a href='http://dl.gramsciproject.org/quaderno/4/nota/91' target='_blank' class='link-to-note'>ibid.</a>). Ma la funzione internazionale degli intellettuali italiani chiama in causa, secondo G., un problema pi&ugrave; generale, &laquo;molto interessante dal punto di vista del materialismo storico&raquo;, cio&egrave; molto rilevante per lo sviluppo innovativo del marxismo. Si tratta del problema connesso con la funzione storica dei Comuni medievali e della prima borghesia italiana: essa &ndash; osserva l'autore dei Q &ndash; &laquo;fu disgregatrice dell'unit&agrave; esistente&raquo; senza riuscire nemmeno a porsi il problema di una nuova unit&agrave;, dell'unit&agrave; territoriale, al punto che la fioritura borghese-comunale &laquo;non ebbe seguito&raquo; e &laquo;fu interrotta dalle invasioni straniere&raquo; (<a href='http://dl.gramsciproject.org/quaderno/5/nota/31' target='_blank' class='link-to-note'>Q 5, 31</a>, 568). Da ci&ograve; derivano per G. alcune considerazioni generali di ordine storico: a) la borghesia in Europa, in quel periodo, si svilupp&ograve; meglio con gli Stati assoluti, cio&egrave; &laquo;con un potere indiretto che non avendo tutto il potere&raquo; (<a href='http://dl.gramsciproject.org/quaderno/5/nota/31' target='_blank' class='link-to-note'>ivi</a>, 569); b) i nuclei borghesi comunali furono in grado di &laquo;elaborare una propria categoria di intellettuali immediati&raquo;, ma non seppero &laquo;assimilare le categorie tradizionali di intellettuali (specialmente il clero) che invece mantennero ed accrebbero il loro carattere cosmopolitico&raquo; (<a href='http://dl.gramsciproject.org/quaderno/5/nota/31' target='_blank' class='link-to-note'>ibid.</a>): in altre parole, non seppero sviluppare una capacit&agrave; di egemonia, laddove i gruppi borghesi non italiani, attraverso lo Stato assoluto, esercitarono questa funzione egemonica poich&eacute; &laquo;assorbirono gli stessi intellettuali italiani&raquo; (<a href='http://dl.gramsciproject.org/quaderno/5/nota/31' target='_blank' class='link-to-note'>ibid.</a>). In una lettera a Tatiana del 1931 G., invitando a ripensare il concetto di Stato non come mera societ&agrave; politica, ma come &laquo;un equilibrio della Societ&agrave; politica con la Societ&agrave; civile&raquo; e a tener conto del ruolo degli intellettuali all'interno di tale equilibrio, accennava alle ragioni della caduta dei Comuni medievali e parlava del &laquo;governo di una classe economica&raquo; che &laquo;non seppe crearsi la propria categoria di intellettuali e quindi esercitare un'egemonia oltre che una dittatura&raquo;. Dato il carattere non popolare-nazionale degli intellettuali italiani, bens&igrave; &laquo;cosmopolita sul modello della Chiesa&raquo;, i Comuni furono &laquo;uno stato sindacalista&raquo; (LC 458-9, 7 settembre 1931). In stretta connessione con queste considerazioni fondative G., a proposito dell'umanesimo italiano, mette decisamente l'accento sul suo &laquo;spirito anazionale e quindi regressivo&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 652) e afferma che esso svolse una funzione di restaurazione, nel senso che, come ogni restaurazione, seppe assimilare e sviluppare &laquo;i principi ideologici&raquo; della classe borghese, della &laquo;classe vinta&raquo;, che non era stata capace di &laquo;uscire dai limiti corporativi&raquo; e di &laquo;crearsi tutte le superstrutture di una societ&agrave; integrale&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ibid.</a>). Senonch&eacute; &ndash; afferma G. &ndash; questa elaborazione fu come &laquo;&ldquo;campata in aria&rdquo;&raquo; e &laquo;rimase patrimonio di una casta intellettuale, non ebbe contatti col popolo-nazione&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ibid.</a>). Cos&igrave; pure, quando G. afferma che Croce &egrave; &laquo;l'ultimo uomo del Rinascimento&raquo; e che esprime &laquo;rapporti internazionali o cosmopoliti pi&ugrave; che rapporti puramente nazionali&raquo;, ci&ograve; non vuol dire che egli non rappresenti una componente nazionale, anche nell'accezione moderna della parola, bens&igrave; che in lui si verifica &laquo;anche nel tempo moderno, e nelle condizioni della vita moderna, quella funzione di elemento intellettuale cosmopolita che si &egrave; verificata negli intellettuali italiani dal Medio Evo fino alla fine del 700&raquo; (<a href='http://dl.gramsciproject.org/quaderno/7/nota/17' target='_blank' class='link-to-note'>Q 7, 17</a>, 867). Ed &egrave; proprio questa funzione di elemento intellettuale cosmopolita dei tempi moderni che risulta simile a quella svolta dal papa, ove soprattutto si consideri non tanto il Croce filosofo quanto il Croce &laquo;moralista e maestro di vita, costruttore di principi di condotta&raquo;. Tuttavia &ndash; conclude G. &ndash;, se pure Croce si pu&ograve; definire una sorta di &laquo;papa laico&raquo;, la maggiore importanza del papa &egrave; fuori discussione ed &egrave; data dal fatto che egli &egrave; a capo di &laquo;un apparato direttivo fortemente centralizzato e disciplinato&raquo;, e che egli &laquo;influisce su masse sterminate di popolo&raquo; nella fissazione di norme di vita anche le pi&ugrave; elementari, mentre la &laquo;moralit&agrave;&raquo; di Croce &laquo;&egrave; del tipo Rinascimento, non pu&ograve; diventare popolare&raquo; (<a href='http://dl.gramsciproject.org/quaderno/7/nota/17' target='_blank' class='link-to-note'>ivi</a>, 867-8). All'interno della crucialit&agrave; della riflessione gramsciana sulla storia degli intellettuali italiani vanno rilevati almeno altri tre punti significativi. Il primo riguarda il ruolo che la musica aveva svolto in Italia all'interno della cultura popolare, sostituendo, almeno in qualche misura, quell'&laquo;espressione artistica&raquo; che in altri paesi era stata data invece dal romanzo popolare (<a href='http://dl.gramsciproject.org/quaderno/9/nota/66' target='_blank' class='link-to-note'>Q 9, 66</a>, 1136). G. si chiede se l'espansione &ldquo;popolare&rdquo; del melodramma italiano, basata sul linguaggio non &laquo;&ldquo;nazionale&rdquo;&raquo; ma &laquo;cosmopolita&raquo; proprio della musica, non si debba collegare con la &laquo;deficienza di carattere popolare-nazionale degli intellettuali italiani&raquo; (<a href='http://dl.gramsciproject.org/quaderno/9/nota/66' target='_blank' class='link-to-note'>ivi</a>, 1136-7) e conclude che, nonostante anche il Settecento italiano, specialmente nella seconda met&agrave;, sia pi&ugrave; nazionale che cosmopolita, non c'&egrave; dubbio che attraverso la musica gli intellettuali italiani continuano la loro &laquo;funzione europea&raquo; e cosmopolita (<a href='http://dl.gramsciproject.org/quaderno/9/nota/66' target='_blank' class='link-to-note'>ivi</a>, 1137). Il secondo punto concerne i caratteri propri del Risorgimento italiano: secondo G., data l'angustia e l'insufficienza delle forze economico-sociali allora presenti, si era verificata la circostanza per cui &laquo;il gruppo portatore delle nuove idee&raquo; non fu &laquo;il gruppo economico, ma il ceto degli intellettuali&raquo;, per cui dunque ad opera di tale ceto intellettuale italiano si form&ograve; una concezione astratta e separata dello Stato, &laquo;come una cosa a s&eacute;, come un assoluto razionale&raquo; (<a href='http://dl.gramsciproject.org/quaderno/10b/nota/61' target='_blank' class='link-to-note'>Q 10 II, 61</a>, 1360-1). Infine, il terzo punto riguarda il &laquo;&ldquo;lorianismo&rdquo;&raquo;, inteso come uno dei caratteri degli intellettuali italiani. G. lo propone come titolo comprensivo di &laquo;alcuni aspetti deteriori e bizzarri della mentalit&agrave; di un gruppo di intellettuali italiani e quindi della cultura nazionale&raquo;: aspetti che vanno dalla &laquo;disorganicit&agrave;&raquo; all'&laquo;assenza di spirito critico sistematico&raquo;, alla &laquo;trascuratezza nello svolgimento dell'attivit&agrave; scientifica&raquo;, all'&laquo;assenza di centralizzazione culturale&raquo;, alla &laquo;mollezza e indulgenza etica nel campo dell'attivit&agrave; scientifico-culturale ecc.&raquo; (<a href='http://dl.gramsciproject.org/quaderno/28/nota/0' target='_blank' class='link-to-note'>Q 28, 0</a>, 2321).</p></body></html>