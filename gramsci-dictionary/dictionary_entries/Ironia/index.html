<html><head><title>Gramsci Dictionary: Ironia</title></head><body><p> In un paragrafo del Q 1 intitolato Il sarcasmo come espressione di transizione negli storicisti G., partendo da un articolo di Bonaventura Tecchi sull'opera Il demiurgo di Filippo Burzio, osserva che l'impiego del termine &ldquo;ironia&rdquo; &egrave; adatto, nel campo della letteratura, a &laquo;indicare il distacco dell'artista dal contenuto sentimentale della sua creazione&raquo; (parole nelle quali forse si pu&ograve; cogliere una qualche eco delle teorie estetiche dei romantici tedeschi, tra Schiller e Friedrich Schlegel). G. poi continua precisando che invece, &laquo;nel caso dell'azione storica [...] l'elemento &ldquo;ironia&rdquo;&raquo; risulterebbe troppo letterario e indicherebbe una forma non critica di distacco, bens&igrave; &laquo;connessa piuttosto allo scetticismo pi&ugrave; o meno dilettantesco (dovuto a disillusione, a stanchezza o anche a &ldquo;superominismo&rdquo;)&raquo; (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 23). Nel caso dell'azione storica &ndash; conclude G. &ndash; &laquo;l'elemento caratteristico &egrave; il &ldquo;sarcasmo&rdquo; e in una sua certa forma, cio&egrave; &ldquo;appassionato&rdquo;. In Marx troviamo l'espressione pi&ugrave; alta anche esteticamente, del &ldquo;sarcasmo appassionato&rdquo;&raquo; (<a href='http://gramscisource.org/quaderno/1/nota/29' target='_blank' class='link-to-note'>ibid.</a>). Riguardo al campo della letteratura, &egrave; interessante quanto G. afferma in una lettera alla cognata Tania, laddove, dopo aver osservato che Chesterton &egrave; autore, piuttosto che di &laquo;novelle poliziesche propriamente dette&raquo;, di &laquo;una delicatissima caricatura&raquo; del racconto poliziesco in quanto tale, egli scrive che mentre Conan Doyle era &laquo;un mediocre scrittore&raquo;, Chesterton era &laquo;un grande autore&raquo; e che perci&ograve; in lui esiste &laquo;un distacco stilistico tra [...] l'intrigo poliziesco e la forma&raquo;: distacco che d&agrave; vita a &laquo;una sottile ironia verso la materia trattata&raquo; e rende &laquo;pi&ugrave; gustosi i racconti&raquo; (LC 357, 6 ottobre 1930). A proposito di Manzoni l'autore dei Q osserva che l'atteggiamento verso i &laquo;&ldquo;personaggi popolareschi&rdquo;&raquo; &egrave; connotato da &laquo;un paternalismo cattolico&raquo; che si traduce in &laquo;una ironia sottintesa&raquo;: si tratta di una &laquo;ironia diffusa&raquo;, che &egrave; indizio di assenza di profondo, reale amore verso quei personaggi e al tempo stesso serve a &ldquo;correggere&rdquo; e a &ldquo;vivificare&rdquo; &laquo;un esteriore sentimento di astratto dovere dettato dalla morale cattolica&raquo; (<a href='http://gramscisource.org/quaderno/8/nota/9' target='_blank' class='link-to-note'>Q 8, 9</a>, 943). A proposito di Alfredo Panzini e del suo testo La vita di Cavour G., segnalando con nettezza il &laquo;gesuitismo letterario&raquo; dello scrittore, mette l'accento sul suo &laquo;puro gioco di parole&raquo;, che &laquo;sotto un'ironia di maniera fa credere di contenere chiss&agrave; quali profondit&agrave;&raquo; (<a href='http://gramscisource.org/quaderno/3/nota/13' target='_blank' class='link-to-note'>Q 3, 13</a>, 299). Altrove G., in riferimento a un'espressione manzoniana dei Promessi sposi, segnala un altro tipo di ironia, anch'esso privo di qualunque forza critica, e parla di &laquo;un'ironia in &ldquo;gergo&rdquo;, da conventicola letteraria&raquo; (<a href='http://gramscisource.org/quaderno/15/nota/37' target='_blank' class='link-to-note'>Q 15, 37</a>, 1792). Infine, in un Testo C del Q 26 G. riprende e riarticola il testo del Q 1 citato all'inizio. Egli afferma che &laquo;nella forma originaria&raquo; il sarcasmo va considerato come &laquo;una espressione che mette in rilievo le contraddizioni di un periodo di transizione&raquo; (<a href='http://gramscisource.org/quaderno/26/nota/5' target='_blank' class='link-to-note'>Q 26, 5</a>, 2301): esso costituisce un modo d'essere che appartiene allo storicismo in quanto tale, ma soprattutto, in termini costitutivamente radicali, allo &ldquo;storicismo integrale&rdquo;, vale a dire al marxismo. &Egrave; in questo ambito che nasce e si forma il tentativo, il proposito di &laquo;mantenere il contatto con le espressioni subalterne umane delle vecchie concezioni&raquo; e che nello stesso tempo si rafforza il distacco dalle concezioni &laquo;dominanti e dirigenti&raquo;, &laquo;in attesa che le nuove concezioni, con la saldezza acquistata attraverso lo sviluppo storico, dominino fino ad acquistare la forza delle &ldquo;credenze popolari&rdquo;&raquo; (<a href='http://gramscisource.org/quaderno/26/nota/5' target='_blank' class='link-to-note'>ibid.</a>). Qui G. torna a precisare che, rispetto a questo sarcasmo che non pu&ograve; che essere &ldquo;appassionato&rdquo;, l'ironia svolge la sua funzione &ldquo;critica&rdquo; sul &laquo;piano letterario ristretto dell'educazione di piccoli gruppi&raquo; (<a href='http://gramscisource.org/quaderno/26/nota/5' target='_blank' class='link-to-note'>ibid.</a>).</p></body></html>