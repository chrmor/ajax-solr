<html><head><title>Gramsci Dictionary: Tre fonti del marxismo</title></head><body><p> Il concetto &egrave; ripreso da Engels con alcune riserve e con una specificazione, nel Q 11 e in una lettera del 1932. Le riserve sono in <a href='http://dl.gramsciproject.org/quaderno/11/nota/33' target='_blank' class='link-to-note'>Q 11, 33</a>, 1448: &laquo;Una concezione molto diffusa &egrave; che la filosofia della praxis &egrave; una pura filosofia, la scienza della dialettica, e che le altre parti sono l'economia e la politica, per cui si dice che la dottrina &egrave; formata di tre parti costitutive, che sono nello stesso tempo il coronamento e il superamento&raquo; dei maggiori livelli che avevano raggiunto &laquo;la filosofia classica tedesca, l'economia classica inglese e l'attivit&agrave; e scienza politica francese&raquo;. Questa generica ricerca delle fonti &laquo;non pu&ograve; contrapporsi [...] a ogni altra organizzazione della dottrina che sia pi&ugrave; aderente alla realt&agrave;&raquo;. Le riserve sono attenuate in <a href='http://dl.gramsciproject.org/quaderno/11/nota/70' target='_blank' class='link-to-note'>Q 11, 70</a>, 1508: &laquo;uno studio accurato della cultura filosofica del Marx [...] &egrave; certo necessario, ma come premessa allo studio, ben pi&ugrave; importante, della sua propria e &ldquo;originale&rdquo; filosofia, che non pu&ograve; esaurirsi in alcune &ldquo;fonti&rdquo;&raquo;. Una specificazione &egrave; in LC 582-3 (a Tania, 30 maggio 1932): Ricardo ha &laquo;un significato nella storia della filosofia&raquo;, oltre che in quella economica; &laquo;si pu&ograve; dire che Ricardo abbia contribuito a indirizzare&raquo; Marx ed Engels &laquo;al loro superamento della filosofia hegeliana e alla costruzione del loro nuovo storicismo, depurato di ogni traccia di logica speculativa? A me pare che si potrebbe&raquo;. E qui G. indica nel &laquo;mercato determinato&raquo; e nella &laquo;legge di tendenza&raquo;, attribuiti (in modo forse &laquo;un po' torbido&raquo;) a Ricardo, i concetti influenti per il superamento della filosofia classica tedesca (detta cos&igrave; da Engels) &laquo;in una &ldquo;immanenza&rdquo; realistica immediatamente storica&raquo;, pur non dimentica della dialettica hegeliana. D'altronde, G. nota come lo stesso Hegel abbia &laquo;visto questi nessi [...]. Cos&igrave;, nelle Lezioni di storia della filosofia, egli ha trovato un nesso tra la Rivoluzione francese e la filosofia di Kant, di Fichte e di Schelling&raquo;, nesso fatto proprio nella Sacra famiglia da Marx. E G. torna a sottolineare come nell'&laquo;ulteriore sviluppo della nuova teoria abbia contribuito l'economia classica inglese&raquo;, in specie da Ricardo. Ma se discutibili sono le fonti, restano per G. tre caratteri inseparabili del marxismo: filosofia, economia e politica.</p></body></html>