<html><head><title>Gramsci Dictionary: Mondolfo, Rodolfo</title></head><body><p> Il giudizio di G. su Mondolfo non &egrave; positivo. Il filosofo di Senigallia, che aveva insegnato presso l'Universit&agrave; di Torino tra il 1910 e il 1914, era inviso al giovane rivoluzionario sardo fin dagli anni Dieci sia per la sua formazione positivistica sia per il giudizio negativo dato sulla Rivoluzione russa (da un punto di vista di marxismo &ldquo;ortodosso&rdquo; e deterministico), che G. stigmatizza e irride (&laquo;Mondolfo boccia, boccia, boccia&raquo;) in un articolo del 15 maggio 1919 (Rodolfo Mondolfo: &laquo;Leninismo e marxismo&raquo;, in ON 25). Nei Q si insiste nel distinguere Mondolfo da Antonio Labriola, &laquo;di cui i libri di Rodolfo Mondolfo non paiono (almeno per quanto si ricorda) un coerente svolgimento. Pare che il Mondolfo non abbia mai abbandonato completamente il fondamentale punto di vista del positivismo di alunno di Roberto Ardig&ograve;. Il libro del discepolo del Mondolfo, il Diambrini Palazzi (presentato da una prefazione del Mondolfo) sulla Filosofia di Antonio Labriola &egrave; un documento della povert&agrave; di concetti e di direttive dell'insegnamento universitario del Mondolfo stesso&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1855-6). G. tuttavia non nega del tutto a Mondolfo il riconoscimento di essere studioso serio. Ad esempio si chiede &laquo;che valore [abbia, ndr] il libro di Rodolfo Mondolfo sul Materialismo Storico di Federico Engels edito dal Formiggini nel 1912&raquo; (<a href='http://dl.gramsciproject.org/quaderno/16/nota/2' target='_blank' class='link-to-note'>Q 16, 2</a>, 1844). G. respinge l'ipotesi avanzata da Sorel, per il quale Engels non sarebbe meritevole di studio per la sua &laquo;scarsa capacit&agrave; di pensiero originale&raquo;, propugna la necessit&agrave; di uno studio dell'effettivo rapporto tra i &laquo;due amici&raquo; (anche per ridimensionare una parte dell'interpretazione engelsiana del pensiero di Marx), ma, osserva, &laquo;una ricerca sistematica di questo genere (eccetto il libro del Mondolfo) nel mondo della cultura non &egrave; mai stata fatta, anzi le esposizioni del secondo [Engels, ndr], alcune relativamente sistematiche, sono ormai assunte in primo piano, come fonte autentica e anzi sola fonte autentica. Perci&ograve; il volume del Mondolfo pare molto utile, almeno per la direttiva che traccia&raquo; (<a href='http://dl.gramsciproject.org/quaderno/16/nota/2' target='_blank' class='link-to-note'>ibid.</a>).</p></body></html>