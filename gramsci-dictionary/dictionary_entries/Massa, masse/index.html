<html><head><title>Gramsci Dictionary: Massa, masse</title></head><body><h1>Massa, masse</h1><p> A partire dalla Rivoluzione francese le &laquo;masse&raquo; irrompono prepotentemente nella &laquo;vita politica e statale&raquo; (<a href='http://gramscisource.org/quaderno/8/nota/42' target='_blank' class='link-to-note'>Q 8, 42</a>, 967). Tale rivolgimento epocale rende possibile &laquo;una riforma intellettuale e morale&raquo; in cui il &laquo;razionalismo settecentesco&raquo; diviene &laquo;pensiero politico concreto&raquo; (<a href='http://gramscisource.org/quaderno/4/nota/75' target='_blank' class='link-to-note'>Q 4, 75</a>, 515), capace di mobilitare le masse. Sebbene la &laquo;&ldquo;classe politica&rdquo; conservatrice-moderata&raquo; si caratterizzi per la sua &laquo;avversione a ogni intervento delle masse popolari nella vita statale&raquo; (<a href='http://gramscisource.org/quaderno/8/nota/36' target='_blank' class='link-to-note'>Q 8, 36</a>, 962), da quel momento le classi dominanti devono tener conto del protagonismo delle masse: anche in fasi di restaurazione, esercizio della forza e consenso richiedono un equilibrio. Crescente importanza assumono gli istituti destinati a formare l'opinione pubblica, che garantisce l'adesione &laquo;spontanea e libera&raquo; (<a href='http://gramscisource.org/quaderno/6/nota/84' target='_blank' class='link-to-note'>Q 6, 84</a>, 757) degli individui alle norme necessarie alla salvaguardia dell'insieme sociale. La forma rappresentativa dello Stato moderno diviene concreta nei partiti politici, &laquo;trama &ldquo;privata&rdquo;&raquo; mediante cui &ldquo;educare&rdquo; le masse alla vita statale, per governare &laquo;col consenso dei governati, ma col consenso organizzato, non generico e vago quale si afferma nell'istante delle elezioni&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 56). L'analisi del ruolo delle masse nella modernit&agrave; &egrave; determinante nella riflessione di G. su partiti politici e intellettuali. Lo sviluppo storico, accentuando la specializzazione delle mansioni, tende a incrementare il divario fra dirigenti e masse. Nella &laquo;fase primitiva dei partiti&raquo; prevale il leader carismatico; si tratta di una fase &laquo;in cui la dottrina si presenta alle masse come qualcosa di nebuloso e incoerente, che ha bisogno di un papa infallibile per essere interpretata e adattata alle circostanze&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 233). In tal modo si palesa una contraddizione fra gli scopi democratici dei partiti &ndash; imposti dal crescente ruolo delle masse nella vita politica &ndash; e le loro strutture oligarchiche. Tuttavia, in un partito in cui non vi &egrave; differenza di classe fra dirigenti e masse la contraddizione tende per G. a venir meno: &laquo;la quistione diventa puramente tecnica &ndash; l'orchestra non crede che il direttore sia un padrone oligarchico &ndash; di divisione del lavoro e di educazione&raquo; (<a href='http://gramscisource.org/quaderno/2/nota/75' target='_blank' class='link-to-note'>ivi</a>, 236). La disciplina di partito trova la sua giustificazione nel fatto che l'adesione dei membri alle regole interne &egrave; spontanea, di modo che &laquo;la necessit&agrave; &egrave; gi&agrave; diventata libert&agrave;&raquo; (<a href='http://gramscisource.org/quaderno/7/nota/90' target='_blank' class='link-to-note'>Q 7, 90</a>, 920). Onde evitare lo scollamento degli intellettuali dalle masse, che renderebbe i militanti di un partito mero &ldquo;accessorio&rdquo; subordinato ai dirigenti, &egrave; indispensabile la formazione di &ldquo;intellettuali organici&rdquo;. Per G. tali intellettuali non hanno valore di per s&eacute;, non devono perpetuare il loro ruolo direttivo, ma divenire &laquo;funzioni specializzate&raquo; di organismi di massa &laquo;complessi e regolari&raquo; (<a href='http://gramscisource.org/quaderno/14/nota/18' target='_blank' class='link-to-note'>Q 14, 18</a>, 1676). Essi compongono con la classe di riferimento un blocco socio-culturale, elaborando e sistematizzando le problematiche &laquo;che quelle masse ponevano con la loro attivit&agrave; pratica&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1382), rendendo la massa sociale omogenea e compatta. Attraverso la formazione degli elementi pi&ugrave; avanzati della classe all'interno del partito e, pi&ugrave; in generale, delle masse, si mira ad &laquo;assimilare alla frazione pi&ugrave; avanzata del raggruppamento [gli intellettuali, ndr] tutto il raggruppamento&raquo; (<a href='http://gramscisource.org/quaderno/6/nota/84' target='_blank' class='link-to-note'>Q 6, 84</a>, 757). A tale scopo occorre costituire uno strato dirigente in grado di svolgere la funzione di termine medio fra intellettuali e militanti, per &laquo;impedire ai capi di deviare nei momenti di crisi radicale e per elevare sempre pi&ugrave; la massa&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 237). Lo stesso sviluppo storico del marxismo &egrave; analizzato da G. in riferimento al rapporto fra intellettuali e masse. A suo avviso il marxismo, originariamente, si proponeva di sostituirsi alla pi&ugrave; avanzata cultura del tempo per formare un nucleo di intellettuali organici dotati di un'autonoma visione del mondo; in seguito ha prevalso la necessit&agrave; &ldquo;pratica&rdquo; della sua diffusione fra le masse. La conseguente popolarizzazione del marxismo, utile alla formazione d'un nuovo senso comune, &egrave; inadeguata per l'altrettanto decisivo fine di conquistare al partito gli intellettuali tradizionali. D'altra parte per G. occorre superare la distinzione propria degli intellettuali tradizionali tra filosofia, monopolio di pochi addetti ai lavori, e ideologia quale strumento pratico di governo di masse considerate eternamente fanciulle. Nella prospettiva della filosofia della praxis &egrave; pi&ugrave; significativo che &laquo;una massa di uomini sia condotta a pensare coerentemente e in modo unitario il reale presente&raquo; che non &laquo;il ritrovamento da parte di un &ldquo;genio&rdquo; filosofico di una nuova verit&agrave; che rimane patrimonio di piccoli gruppi intellettuali&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1378). &Egrave; con la progressiva penetrazione del marxismo nelle masse attraverso l'opera del &laquo;moderno Principe&raquo; che G. ritiene possibile operare una profonda &laquo;riforma intellettuale e morale&raquo; della modernit&agrave; che compia &laquo;su scala nazionale ci&ograve; che il liberalismo non &egrave; riuscito a compiere che per ristretti ceti della popolazione&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1292). Si tratta di fondere teoria filosofica e pratica politica per dar vita a una visione del mondo non pi&ugrave; monopolio di ceti intellettuali, ma volta a fondare un nuovo senso comune di massa e realizzare un &laquo;progresso intellettuale di massa&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1385). Solo mediante lo sviluppo &laquo;di un pensiero superiore al senso comune&raquo; esistente e &laquo;scientificamente coerente&raquo;, che al contempo non perda il contatto con i bisogni delle masse, &laquo;una filosofia diventa &ldquo;storica&rdquo;, si depura dagli elementi intellettualistici di natura individuale e si fa &ldquo;vita&rdquo;&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1382). Il ruolo delle masse &egrave; infine analizzato da G. in relazione alle crisi sistemiche. Poich&eacute; le classi sociali si omogeneizzano nei partiti, in cui si formano i quadri di Stato e societ&agrave; civile, senza una costante attivit&agrave; teorica al loro interno i partiti si sfibrano, indebolendo la &laquo;vita politica&raquo;. In tali frangenti, le masse tendono a emanciparsi dall'ideologia dominante e la classe al potere perde il consenso su cui basava il suo ruolo direttivo. Si inaugura cos&igrave; una crisi d'egemonia della classe dirigente che, per&ograve;, in quanto ancora dominante, resiste coercitivamente a ogni tentativo di ricambio. La semplice restaurazione dell'ordine precedente non &egrave; pi&ugrave; possibile: la crisi rischia di divenire strutturale poich&eacute;, come nota G., &laquo;il vecchio muore e il nuovo non pu&ograve; nascere&raquo; (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311). Conseguenze negative ha in tali fasi l'astratto ripudio da parte dei dirigenti della spontaneit&agrave; dei movimenti di massa e ogni rinunzia &laquo;a dar loro una direzione consapevole, ad elevarli ad un piano superiore inserendoli nella politica&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 331). Nei momenti di crisi, ai movimenti di massa si accompagnano i tentativi dei settori reazionari delle classi dominanti di dare alla crisi stessa uno sbocco autoritario. Lo stato d'agitazione delle masse e l'indebolimento dei partiti spinge lo &laquo;Stato-governo&raquo; a rafforzare il proprio potere particolare sull'insieme sociale cooptando-corrompendo i pochi quadri dei partiti e favorendo in tal modo il distacco delle masse dagli organismi elettivi. L'esecutivo si dota d'una massa di manovra &laquo;di senza partito legati al governo con vincoli paternalistici di tipo bonapartistico-cesareo&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 387). I dirigenti proletari che rinunziano al compito storico di dare uno sbocco rivoluzionario alla crisi, nel momento in cui hanno la possibilit&agrave; di egemonizzare larghe masse, rischiano d'essere spazzati via dalla reazione della minoranza avversa. In tal caso, &laquo;tutto l'apparecchio si sfascia e se ne forma uno nuovo, in cui le vecchie moltitudini non contano nulla e non possono pi&ugrave; muoversi e operare. Ci&ograve; che si chiamava &ldquo;massa&rdquo; &egrave; stata polverizzata in tanti atomi senza volont&agrave; e orientamento e una nuova &ldquo;massa&rdquo; si forma, anche se di volume inferiore alla prima, ma pi&ugrave; compatta e resistente, che ha la funzione di impedire che la primitiva massa si riformi e diventi efficiente&raquo; (<a href='http://gramscisource.org/quaderno/15/nota/35' target='_blank' class='link-to-note'>Q 15, 35</a>, 1789).</p><h2>RENATO CAPUTO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia della praxis'>Filosofia della praxis</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali organici'>Intellettuali organici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Moderno Principe'>Moderno Principe</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Opinione pubblica'>Opinione pubblica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Riforma intellettuale e morale'>Riforma intellettuale e morale</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione francese'>Rivoluzione francese</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Senso comune'>Senso comune</a></body></html>