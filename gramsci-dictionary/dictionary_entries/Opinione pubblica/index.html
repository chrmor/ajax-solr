<html><head><title>Gramsci Dictionary: Opinione pubblica</title></head><body><p> Il 12 gennaio 1918 la stampa italiana rese pubblico il discorso del presidente statunitense Wilson con cui si formulava un programma in quattordici punti che rendesse possibile un accordo fra le grandi potenze per porre fine alla guerra. Commentando gli articoli dei giornali torinesi, G. puntualizza che si trattava &laquo;dell'opinione pubblica borghese [...] E l'opinione pubblica del proletariato, che esiste, che ha massime e principii generali, non pu&ograve; esprimersi attraverso gli organi naturali: i comizi e le manifestazioni liberamente fatte all'aria aperta&raquo; (L'opinione pubblica, in CF 552-3). Ancora il rapporto fra la stampa e l'opinione pubblica &egrave; al centro dell'attenzione di G. in una nota carceraria in cui si ricorda come alcune volte proprio i giornali, in specie quelli indipendenti, sono usati da forze &laquo;occulte o &ldquo;irresponsabili&rdquo;&raquo; (<a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1984) per creare &laquo;movimenti occasionali di opinione pubblica, da mantenere accesi fino al raggiungimento di determinati scopi e da lasciare poi illanguidire e morire&raquo; (<a href='http://gramscisource.org/quaderno/19/nota/5' target='_blank' class='link-to-note'>ibid.</a>). L'opinione pubblica &egrave; &laquo;il punto di contatto fra la &ldquo;societ&agrave; civile&rdquo; e la &ldquo;societ&agrave; politica&rdquo;, tra il consenso e la forza&raquo; (<a href='http://gramscisource.org/quaderno/7/nota/83' target='_blank' class='link-to-note'>Q 7, 83</a>, 914) e per questo &egrave; legata a doppia mandata con l'egemonia politica (<a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1638). Infatti quando lo Stato vuol iniziare un'azione poco popolare deve dapprima creare un'adeguata opinione pubblica, ossia organizzare e centralizzare elementi della societ&agrave; civile. &Egrave; vero che l'opinione pubblica &egrave; sempre esistita, ma come l'intendiamo oggi, precisa G., nasce &laquo;alla vigilia della caduta degli Stati assoluti, cio&egrave; nel periodo di lotta della nuova classe borghese per l'egemonia politica e per la conquista del potere&raquo; (<a href='http://gramscisource.org/quaderno/7/nota/83' target='_blank' class='link-to-note'>Q 7, 83</a>, 915). Elemento essenziale &egrave; il controllo dell'opinione pubblica finalizzato al monopolio degli organi della stessa in quanto, essendo essa legata alla volont&agrave; politica pubblica, potrebbe da questa discordare; per cui si scatena la lotta per controllare giornali, partiti, parlamento &laquo;in modo che una sola forza modelli l'opinione e quindi la volont&agrave; politica nazionale, disponendo i discordi in un pulviscolo individuale e disorganico&raquo; (<a href='http://gramscisource.org/quaderno/7/nota/83' target='_blank' class='link-to-note'>ibid.</a>).</p></body></html>