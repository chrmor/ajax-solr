<html><head><title>Gramsci Dictionary: Loria, Achille</title></head><body><p> Achille Loria &egrave; considerato da G. un caso esemplare di scarso rigore scientifico e di un pressappochismo dilettantesco che ha esiti stravaganti e che egli chiama &ldquo;lorismo&rdquo; o &ldquo;lorianismo&rdquo;. Gi&agrave; nell'ambito della sua attivit&agrave; pubblicistica il pensatore sardo si era occupato di catalogare &laquo;le prove della trivialit&agrave; spirituale del prof. Achille Loria&raquo; (I criteri della volgarit&agrave;, 23 marzo 1918, in CF 769), che manifestava un &laquo;pensiero volgare&raquo; con accostamenti quali quello tra Dante e Marx come autori del loro capolavoro in esilio, paragonati allo &laquo;scoprire d'un tratto che Bertoldo e Carlo Magno erano simili perch&eacute; ambedue avevano un naso e due gambe&raquo; (ivi, 769-70). Sulle colonne dell'&ldquo;Avanti!&rdquo; Loria con palese ironia era definito ancora, ad esempio, &laquo;lo scopritore di tutte le scoperte, il teorico di tutte le teorie, il palombaro indefesso che dall'oceano pauroso di tutti gli umani misteri trae le scintillanti e preziose perle della conoscenza e della saggezza&raquo; (Le cause della guerra, 17 settembre 1918, in NM 293). Nei Q vengono passati in rassegna i principali documenti delle &laquo;&ldquo;stranezze&rdquo;&raquo; contenute negli scritti loriani, per dimostrarne la continuit&agrave; nella carriera letteraria di Loria, sebbene si riconosca che egli fosse un &laquo;uomo d'un certo ingegno&raquo; (<a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 21). L'articolo Le influenze sociali dell'aviazione (Verit&agrave; e fantasia), ad esempio, &egrave; definito &laquo;monumento mostruoso di insulsaggini e stoltezze&raquo; (<a href='http://gramscisource.org/quaderno/1/nota/25' target='_blank' class='link-to-note'>ivi</a>, 20), degno di diventare, per &laquo;l'amenit&agrave; del contenuto&raquo;, un &laquo;&ldquo;libro di testo negativo&rdquo; per una scuola di logica formale e di buon senso scientifico&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2322): l'aeroplano &egrave; difatti pensato da Loria come nuova residenza per gli operai che vogliono liberarsi dalle coercizioni che implica il lavoro in fabbrica (l&igrave; vivrebbero cibandosi di uccelli impaniati con il vischio: l'inverosimiglianza dell'idea &egrave; provata anche dall'incredulit&agrave; di Giulia in LC 83, a Giulia, 2 maggio 1927) e per i delinquenti da redimere. Questo secondo aspetto &egrave; connesso a una stravagante teoria che collega il grado di moralit&agrave; all'altimetria e secondo cui anche le prigioni dovevano essere situate sui monti. A riprova della sistematicit&agrave; delle elucubrazioni strampalate di Loria, che non sarebbe pertanto preda di &laquo;impulsi di dilettantismo improvvisatore&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2323), si ricorda anche l'aspetto linguistico di questa teoria, espresso in Perch&eacute; i veneti non raddoppiano ed i valtellinesi triplano: in questo scritto si afferma che gli abitanti dei luoghi di montagna, moralmente pi&ugrave; puri, sarebbero fisicamente pi&ugrave; robusti e triplicherebbero le consonanti, laddove chi vive in pianura, o peggio ancora sul mare, sarebbe moralmente e fisicamente degenerato e scempierebbe le consonanti. A Venezia, d'altronde, si parlerebbe &laquo;&ldquo;il dolce dialetto della Laguna&rdquo;&raquo;, secondo l'&laquo;immaginifera improntitudine&raquo; (LC 84, a Giulia, 2 maggio 1927) di Loria, sin dai tempi di Giulio Cesare. Nella riflessione dei Q si fa riferimento inoltre alla correlazione riscontrata da Loria tra &laquo;&ldquo;misticismo&rdquo; e &ldquo;sifilide&rdquo;&raquo;, laddove per &laquo;&ldquo;misticismo&rdquo;&raquo; si intenderebbero &laquo;tutti gli atteggiamenti che non siano &ldquo;positivistici&rdquo; o materialistici in senso volgare&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2324). Tale concomitanza &egrave; contraddetta da un altro loriano, Domenico Giuliotti, che nella prefazione a Profili di Santi sostiene, anche a guisa di monito, la connessione invece tra anticristianesimo, sifilide e follia, meritandosi l'appellativo di &laquo;anti-Loria perfetto&raquo; (<a href='http://gramscisource.org/quaderno/5/nota/128' target='_blank' class='link-to-note'>Q 5, 128</a>, 662). &ldquo;Mistici&rdquo; sono descritti d'altronde in Loria gli imperi centrali, contrapposti ai &ldquo;positivisti&rdquo; Clemenceau e Lloyd George in un articolo pubblicato su &laquo;giornalettucolo un po' losco&raquo; (&laquo;&ldquo;Proda&rdquo;&raquo; o &laquo;&ldquo;Prora&rdquo;&raquo;), che secondo G. speculava sull'antidisfattismo (<a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 21): gi&agrave; nella rubrica Sotto la Mole G. aveva riportato d'altronde l'identificazione loriana dello spiritualismo con il Kaiser e l'imperatore austriaco, laddove invece &laquo;il positivismo, ossia il materialismo della storia, ossia la libert&agrave;&raquo; (Le cause della guerra, 17 settembre 1918, in NM 294) era rappresentato da una triade completata dal presidente Wilson. In una siffatta visione la sifilide diventava pertanto per Loria addirittura la causa della prima guerra mondiale! In <a href='http://gramscisource.org/quaderno/6/nota/189' target='_blank' class='link-to-note'>Q 6, 189</a> il pensatore sardo racconta invece di un'interrogazione di Loria al Senato in data 12 dicembre 1931, con cui, in piena crisi mondiale, chiedeva al ministero dell'Interno di vietare gli spettacoli di equilibrismo perch&eacute; non avrebbero una funzione educativa e sarebbero &ndash; affermava &ndash; &laquo;troppo frequentemente occasione di sciagure mortali&raquo; (<a href='http://gramscisource.org/quaderno/6/nota/189' target='_blank' class='link-to-note'>ivi</a>, 833), nonch&eacute; improduttivi; abolirli potrebbe secondo il senatore addirittura essere utile per la crisi economica. G. chiosa il caso bislacco in tal modo: &laquo;Si potrebbe fare dello spirito a buon mercato sugli spettacoli di equilibrismo del Loria stesso, che non gli hanno procurato finora nessuna sciagura mortale&raquo; (<a href='http://gramscisource.org/quaderno/6/nota/189' target='_blank' class='link-to-note'>ivi</a>, 834). Fra i tratti fondamentali della personalit&agrave; di Loria si riporta anche un certo &laquo;opportunismo di bassa estrazione&raquo; e la &laquo;&ldquo;leziosit&agrave; letteraria&rdquo;&raquo; (<a href='http://gramscisource.org/quaderno/1/nota/25' target='_blank' class='link-to-note'>Q 1, 25</a>, 21) notata da Croce, che, seppure costituisca secondo G. &laquo;un elemento secondario dello squilibrio loriano&raquo; (<a href='http://gramscisource.org/quaderno/28/nota/1' target='_blank' class='link-to-note'>Q 28, 1</a>, 2325), sarebbe comunque importante perch&eacute; si manifesterebbe in modo continuativo e perch&eacute; &laquo;l'immagine e l'enfasi letteraria trascinano meccanicamente il Loria al grottesco come nei secentisti e sono origine immediata di alcune &ldquo;bizzarrie&rdquo;&raquo; (<a href='http://gramscisource.org/quaderno/28/nota/1' target='_blank' class='link-to-note'>ibid.</a>). Se nel 1918 G. aveva additato la superficialit&agrave; di Loria nell'accostarsi alle tesi di Lenin, confondendo le rivoluzioni politiche con quelle economiche (L'ultimo tradimento, 3 gennaio 1918, in CF 536-8), nei Q &egrave; infine rilevato il ruolo svolto da Loria nella divulgazione (nel senso deteriore del termine) del marxismo ridotto a economicismo: G. afferma infatti che tutto ci&ograve; che in Italia passa &laquo;sotto la bandiera di filosofia della praxis non &egrave; altro che contrabbando di paccottiglia scientifica loriana&raquo; (<a href='http://gramscisource.org/quaderno/10b/nota/39' target='_blank' class='link-to-note'>Q 10 II, 39</a>, 1289). Adoperando una terminologia dichiaratamente crociana, il pensatore sardo aggiunge in <a href='http://gramscisource.org/quaderno/13/nota/18' target='_blank' class='link-to-note'>Q 13, 18</a> che anche il marxismo, cio&egrave; &laquo;la pi&ugrave; grande eresia sorta nel seno della &ldquo;religione della libert&agrave;&rdquo;&raquo;, una volta ridotto a mero economicismo, avrebbe finito per diffondersi come &laquo;&ldquo;superstizione&rdquo;&raquo;, al pari della reli gione ortodossa. G. tuttavia si chiede se queste &laquo;scorie di superstizione non siano facilmente liquidabili&raquo; (<a href='http://gramscisource.org/quaderno/13/nota/18' target='_blank' class='link-to-note'>ivi</a>, 1592-3). Prescindendo dalle &laquo;sfrenatezze fantasmagoriche&raquo; tipiche di Loria, nel suo nucleo essenziale l'interpretazione del materialismo storico di quest'ultimo &egrave; ritenuta non distante da quella di Croce, che l'avrebbe pure ridotto in qualche modo a &laquo;&ldquo;economismo&rdquo; parziale&raquo;, allorch&eacute; l'avrebbe reputato solo un &laquo;canone pratico di interpretazione storica&raquo;, che attirerebbe &laquo;l'attenzione degli storici sui fatti economici&raquo; (<a href='http://gramscisource.org/quaderno/8/nota/223' target='_blank' class='link-to-note'>Q 8, 223</a>, 1081). Si deve per&ograve; proprio a Croce il merito di aver attribuito a Loria la responsabilit&agrave; di aver sostituito in modo arbitrario all'espressione di Marx &ldquo;forze materiali di produzione&rdquo; quella di &ldquo;strumento tecnico&rdquo;, laddove Marx &ndash; come nota Croce nel suo saggio su Loria &ndash;, pur sostenendo l'importanza storica delle invenzioni tecniche, non aveva mai ritenuto lo strumento tecnico la &laquo;causa unica e suprema dello svolgimento economico&raquo; (<a href='http://gramscisource.org/quaderno/4/nota/19' target='_blank' class='link-to-note'>Q 4, 19</a>, 440). Alla base dell'interpretazione loriana ci sarebbe un errore di metodo, perch&eacute; non si distinguerebbe &laquo;nell'analisi delle situazioni economiche e delle strutture sociali ci&ograve; che &egrave; &ldquo;relativamente permanente&rdquo; da ci&ograve; che &egrave; &ldquo;fluttuazione occasionale&rdquo;; distinzione che entro certi limiti corrisponde a quella di Stato e Governo, di strategia e tattica&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 462). L'erronea sostituzione operata da Loria, che attribuisce allo strumento di lavoro anche un'importanza maggiore rispetto ai rapporti sociali, appartiene anche al Saggio popolare.</p></body></html>