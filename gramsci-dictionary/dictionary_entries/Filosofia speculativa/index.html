<html><head><title>Gramsci Dictionary: Filosofia speculativa</title></head><body><p> La riflessione sul tema della speculazione si intensifica durante la primavera del 1932 (v. <a href='http://dl.gramsciproject.org/quaderno/8/nota/224' target='_blank' class='link-to-note'>Q 8, 224</a>, 1081-2) e soprattutto in <a href='http://dl.gramsciproject.org/quaderno/8/nota/238' target='_blank' class='link-to-note'>Q 8, 238</a>, 1090, dove G. definisce la speculazione in termini storici e politici, come il corrispondente, sul piano dei concetti, della riuscita realizzazione di un'egemonia. Per G. &laquo;l'elemento &ldquo;speculazione&rdquo;&raquo; non caratterizza la filosofia in quanto tale, ma piuttosto &laquo;una fase di un pensiero filosofico in isviluppo secondo il processo generale di un determinato periodo storico [...] che coincide col periodo di completa egemonia del gruppo sociale che esprime, e forse coincide proprio col momento in cui l'egemonia reale si disgrega ma il sistema di pensiero si perfeziona e si raffina come avviene nelle epoche di decadenza&raquo; (<a href='http://dl.gramsciproject.org/quaderno/8/nota/238' target='_blank' class='link-to-note'>ibid.</a>). Tale processo non si limita alle forme di egemonia borghese: &laquo;la critica stessa avr&agrave; una sua fase speculativa&raquo; (<a href='http://dl.gramsciproject.org/quaderno/8/nota/238' target='_blank' class='link-to-note'>ibid.</a>; v. anche <a href='http://dl.gramsciproject.org/quaderno/11/nota/53' target='_blank' class='link-to-note'>Q 11, 53</a>, 1481-2). G. ritorna continuamente sul tema della speculazione nella sua critica sia di Croce sia di Bucharin (<a href='http://dl.gramsciproject.org/quaderno/10a/nota/0' target='_blank' class='link-to-note'>Q 10 I, 0</a>, 1207-9 e <a href='http://dl.gramsciproject.org/quaderno/11/nota/14' target='_blank' class='link-to-note'>Q 11, 14</a>, 1401). La critica storicistica della filosofia speculativa diviene centrale per l'elaborazione di tre concetti strettamente connessi. Anzitutto l'affermazione per cui &laquo;la critica risolve la speculazione nei suoi termini reali di ideologia&raquo; (<a href='http://dl.gramsciproject.org/quaderno/8/nota/238' target='_blank' class='link-to-note'>Q 8, 238</a>, 1090) contribuisce allo sviluppo di una teoria della traducibilit&agrave; tra diversi linguaggi (<a href='http://dl.gramsciproject.org/quaderno/10a/nota/7' target='_blank' class='link-to-note'>Q 10 I, 7</a>, 1222). In secondo luogo l'insistenza di G. sull'opposizione tra speculazione e storicismo lo porta a specificare il marxiano &laquo;nuovo concetto di immanenza, che dalla sua forma speculativa [...] &egrave; stato tradotto in forma storicistica&raquo; (<a href='http://dl.gramsciproject.org/quaderno/10b/nota/9' target='_blank' class='link-to-note'>Q 10 II, 9</a>, 1247). Infine, G. individua nella filologia un'alternativa alla speculazione (<a href='http://dl.gramsciproject.org/quaderno/10a/nota/8' target='_blank' class='link-to-note'>Q 10 I, 8</a>, 1226). &laquo;La filosofia della prassi, riducendo la &ldquo;speculativit&agrave;&rdquo; ai suoi limiti giusti [...] appare essere la metodologia storica pi&ugrave; aderente alla realt&agrave; e alla verit&agrave;&raquo; (<a href='http://dl.gramsciproject.org/quaderno/11/nota/45' target='_blank' class='link-to-note'>Q 11, 45</a>, 1467).</p></body></html>