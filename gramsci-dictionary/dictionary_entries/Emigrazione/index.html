<html><head><title>Gramsci Dictionary: Emigrazione</title></head><body><h1>Emigrazione</h1><p> Secondo G., l'emigrazione &laquo;segue leggi proprie, di carattere economico&raquo;, cio&egrave; &laquo;si avviano correnti migratorie nei vari paesi secondo i bisogni di varie specie di mano d'opera o di elementi tecnici dei paesi stessi&raquo; (<a href='http://gramscisource.org/quaderno/8/nota/80' target='_blank' class='link-to-note'>Q 8, 80</a>, 986). Questo si spiega col fatto che uno Stato pu&ograve; essere definito &ldquo;colonizzatore&rdquo; non perch&eacute; semplicemente &ldquo;prolifico&rdquo;, ma in quanto capace di investire il proprio capitale al di fuori dei suoi confini: &egrave; il caso delle &laquo;emigrazioni tedesca, italiana, giapponese verso paesi non &ldquo;colonizzabili&rdquo;&raquo; (<a href='http://gramscisource.org/quaderno/8/nota/80' target='_blank' class='link-to-note'>ibid.</a>). Nell'esaminare il fenomeno dal punto di vista italiano, G. individua nella Rivoluzione francese una sorta di spartiacque. Prima di questo evento, cio&egrave; prima che &laquo;si costituisse organicamente una classe dirigente nazionale&raquo; (<a href='http://gramscisource.org/quaderno/3/nota/117' target='_blank' class='link-to-note'>Q 3, 117</a>, 385), si era assistito all'emigrazione di italiani che, per le loro capacit&agrave; tecniche e direttive, andavano a costituire, negli Stati europei che li ospitavano, una sorta di valore aggiunto. Con la &laquo;formazione di una borghesia nazionale&raquo;, invece, e &laquo;dopo l'avvento del capitalismo&raquo; (<a href='http://gramscisource.org/quaderno/3/nota/117' target='_blank' class='link-to-note'>ibid.</a>), &egrave; cominciata l'emigrazione di lavoratori, che con le loro competenze e con la loro manodopera hanno contribuito ad arricchire gli stessi capitalismi stranieri. Qui, secondo G., &egrave; da individuarsi il deficit della classe dirigente, incapace di fornire al popolo non solo una &laquo;disciplina nazionale&raquo; (<a href='http://gramscisource.org/quaderno/3/nota/117' target='_blank' class='link-to-note'>ibid.</a>), ma anche una maggiore coesione, facendo s&igrave; che tali forze andassero perdute perch&eacute; completamente inserite nelle nuove realt&agrave; straniere. Un secondo aspetto della questione &egrave; rappresentato dalla &laquo;funzione cosmopolita degli intellettuali italiani&raquo; (<a href='http://gramscisource.org/quaderno/5/nota/100' target='_blank' class='link-to-note'>Q 5, 100</a>, 629), che li ha portati a emigrare all'estero, laddove lo stesso fenomeno non si &egrave; verificato in direzione opposta. Questo &egrave; dovuto al fatto che, secondo G., mentre negli altri paesi europei si &egrave; assistito alla formazione di una coscienza e di una cultura nazionale, l'Italia invece &laquo;come territorio perde la sua funzione di centro internazionale di cultura&raquo;, non si &egrave;, per cos&igrave; dire, nazionalizzata, mentre i suoi intellettuali hanno continuato a rivestire una &laquo;funzione cosmopolita, staccandosi dal territorio e sciamando all'estero&raquo; (<a href='http://gramscisource.org/quaderno/5/nota/100' target='_blank' class='link-to-note'>ibid.</a>).</p><h2>ANTONELLA AGOSTINO</h2></body></html>