<html><head><title>Gramsci Dictionary: Spirito, Ugo</title></head><body><p> Nelle osservazioni critiche che nei Q dedica a Ugo Spirito G. assegna al teorico del corporativismo uno statuto argomentativo di natura essenzialmente speculativo-filosofica, volto a unificare astrattamente e retoricamente assai pi&ugrave; ambiti e definizioni concettuali, trame fatte solo di idee e di parole, che non i problemi della storia e della societ&agrave; assunti nella loro reale concretezza e nella loro determinatezza storica. &laquo;Il torto scientifico dello Spirito &egrave; quello di non esaminare in concreto questi problemi, ma nel presentare le questioni nel loro aspetto formale e apodittico, senza le necessarie distinzioni e le indispensabili fasi di transizione&raquo; (<a href='http://dl.gramsciproject.org/quaderno/15/nota/39' target='_blank' class='link-to-note'>Q 15, 39</a>, 1797). Da questo punto di vista Spirito &egrave; per G. fedele discepolo di Gentile: &laquo;La filosofia gentiliana &egrave;, nel mondo contemporaneo, quella che pi&ugrave; fa quistioni di &ldquo;parole&rdquo;, di &ldquo;terminologia&rdquo;, che d&agrave; per &ldquo;creazione&rdquo; nuova ogni mutamento grammaticale dell'espressione&raquo; (<a href='http://dl.gramsciproject.org/quaderno/4/nota/42' target='_blank' class='link-to-note'>Q 4, 42</a>, 469). Cos&igrave; il tratto dominante delle &laquo;nuove enunciazioni di &ldquo;economia speculativa&rdquo; del gruppo Spirito e C.&raquo; &egrave; &laquo;il verbalismo&raquo; (<a href='http://dl.gramsciproject.org/quaderno/10b/nota/7' target='_blank' class='link-to-note'>Q 10 II, 7</a>, 1245), ossia l'attitudine a risolvere le questioni lavorando solo sulle definizioni astratte dei concetti e sulla loro possibile conciliazione in termini discorsivi e di parole. Ad esempio Spirito non tiene conto della distinzione che caratterizza la storia moderna tra economia, societ&agrave; civile e Stato politico, n&eacute; distingue, nella sovrastruttura, tra egemonia e dominio politico, come peraltro Gentile con la sua teoria dello Stato come totalit&agrave; non ha distinto tra fase economico-corporativa e fase etica dell'azione storica: &laquo;il concetto di cittadino-funzionario dello Stato [proprio] dello Spirito discende direttamente dalla mancata divisione tra societ&agrave; politica e societ&agrave; civile, tra egemonia politica e governo politico-statale, in realt&agrave; quindi dalla antistoricit&agrave; o astoricit&agrave; della concezione dello Stato che &egrave; implicita nella concezione dello Spirito&raquo; (<a href='http://dl.gramsciproject.org/quaderno/6/nota/10' target='_blank' class='link-to-note'>Q 6, 10</a>, 692). Spirito valorizza la corporazione come l'istituzione fondamentale della nuova economia regolata, in cui viene superata ogni distinzione e opposizione di classe come ogni sindacalismo: &laquo;il sindacalismo &egrave; espressione del classismo; col sindacato di Stato le classi sono messe allo stesso livello e avviate a una pi&ugrave; spirituale collaborazione ma soltanto con la corporazione il classismo sar&agrave; superato sul serio e con esso il principio dell'arbitraria concorrenza (liberalismo) e della materialistica lotta (socialismo)&raquo; (<a href='http://dl.gramsciproject.org/quaderno/15/nota/39' target='_blank' class='link-to-note'>Q 15, 39</a>, 1795-6). A questo riguardo, G. osserva che altro &egrave; muovere dalla &laquo;lotta per la distribuzione del reddito&raquo;, altro muovere &laquo;dal punto di vista della produzione&raquo; (<a href='http://dl.gramsciproject.org/quaderno/15/nota/39' target='_blank' class='link-to-note'>ivi</a>, 1797), ossia che una cosa &egrave; considerare la composizione e la collaborazione delle tecniche che devono concorrere organicamente alla produzione e un'altra cosa considerare le diversit&agrave; e gli antagonismi degli interessi che attraversano il mondo sociale. Per cui anche qui a un'astrazione dalle differenze e dalle distinzioni reali corrisponde una soluzione del pari astratta e intellettualistica: &laquo;Finora lo Spirito non si &egrave; mai interessato delle quistioni di fabbrica e di azienda: eppure non &egrave; possibile parlare con competenza dei sindacati e dei problemi che essi rappresentano, senza occuparsi della fabbrica o dell'azienda amministrativa, delle sue esigenze tecniche, dei rapporti reali che vi si annodano e dei diversi atteggiamenti vitali che gli addetti vi assumono. Per l'assenza di questi interessi vivi, tutta la costituzione dello Spirito &egrave; puramente intellettualistica e, se attuata, darebbe luogo solamente a schemi burocratici senza impulso e senza possibilit&agrave; di sviluppo&raquo; (<a href='http://dl.gramsciproject.org/quaderno/15/nota/39' target='_blank' class='link-to-note'>ivi</a>, 1798). Non che la problematica di Spirito non esprima esigenze all'altezza dello spirito dei tempi, che riflettono trasformazioni e tendenze di sviluppo, come la necessit&agrave; di un'economia regolata che superi l'economia liberale: &laquo;La rivendicazione di una &ldquo;economia secondo un piano&rdquo; e non solo sul terreno nazionale, ma su scala mondiale, &egrave; interessante di per s&eacute;&raquo; (<a href='http://dl.gramsciproject.org/quaderno/8/nota/216' target='_blank' class='link-to-note'>Q 8, 216</a>, 1077). Ma &egrave; una rivendicazione appunto solo utopica, risolta nell'indistinzione-confusione tra &ldquo;societ&agrave; regolata&rdquo;, sinonimo per G. di societ&agrave; comunista, e Stato: a conferma, appunto, di quanto nell'attualismo di Gentile e di Spirito i distinti vengano superati e sintetizzati in un modo solo verbale: &laquo;Gentile col suo seguito di Volpicelli, Spirito, ecc. [...] si pu&ograve; dire che ha instaurato un vero e proprio &ldquo;secentismo&rdquo; letterario, poich&eacute; nella filosofia le arguzie e le frasi fatte sostituiscono il pensiero. Tuttavia il paragone di questo gruppo a quello dei Bauer satireggiato nella Sacra Famiglia &egrave; il pi&ugrave; calzante e letterariamente pi&ugrave; fecondo di svolgimenti&raquo; (<a href='http://dl.gramsciproject.org/quaderno/11/nota/6' target='_blank' class='link-to-note'>Q 11, 6</a>, 1370-1).</p></body></html>