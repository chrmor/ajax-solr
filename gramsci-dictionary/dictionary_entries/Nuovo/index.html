<html><head><title>Gramsci Dictionary: Nuovo</title></head><body><h1>Nuovo</h1><p> G., al di l&agrave; degli usi correnti che dell'aggettivo fa nella sua scrittura, non di rado gli conferisce una valenza peculiare e complessa. Per cogliere tale valenza &egrave; opportuno tener presente, come riferimento generale, il passo dei Q in cui, partendo dall'immagine dello &laquo;stesso raggio luminoso&raquo; che &laquo;passa per prismi diversi e d&agrave; rifrazioni di luce diverse&raquo; e osservando che &laquo;se si vuole la stessa rifrazione occorre tutta una serie di rettificazioni dei singoli prismi&raquo;, G. giunge a delineare la qualit&agrave; pi&ugrave; propria ed essenziale &laquo;del critico delle idee e dello storico dello sviluppo sociale&raquo;: cio&egrave; una &ldquo;metodologia&rdquo; generale, consistente nel &laquo;trovare la reale identit&agrave; sotto l'apparente differenziazione e contraddizione&raquo; e nel &laquo;trovare la sostanziale diversit&agrave; sotto l'apparente identit&agrave;&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 33-4). Ora, specialmente l'interazione, la &ldquo;fusione&rdquo;, la &ldquo;lotta&rdquo; tra il vecchio e il nuovo di cui non di rado G. parla si collocano all'interno di questa metodologia generale di conoscenza critica, attenta alla molecolarit&agrave; dei processi storici; si pensi a quel luogo dei Q in cui G., riflettendo su un aspetto della crisi moderna, affiorato a partire dalla fine della Grande guerra, e generalmente indicato allora come &laquo;&ldquo;ondata di materialismo&rdquo;&raquo;, fa riferimento a una sorta di &laquo;interregno&raquo;, in cui &laquo;il vecchio muore e il nuovo non pu&ograve; nascere&raquo; (<a href='http://gramscisource.org/quaderno/3/nota/34' target='_blank' class='link-to-note'>Q 3, 34</a>, 311). In un altro luogo G. parla di &laquo;fusione tra il vecchio e il nuovo&raquo; per designare nell'Ottocento la presenza in Inghilterra di un fenomeno analogo a quello avutosi in Ger mania: la vecchia aristocrazia rimane &laquo;come ceto governativo, con certi privilegi&raquo;, e diventa anch'essa &laquo;il ceto intellettuale della borghesia inglese&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 53). Anche a proposito del cosiddetto conflitto tra Stato e Chiesa, definito da G., con una voluta iunctura ossimorica, come &laquo;categoria eterna storica&raquo; e da lui inteso come simbolo del conflitto storicamente ricorrente &laquo;tra ogni sistema di idee cristallizzate, che rappresentano una fase passata della storia, e le necessit&agrave; pratiche attuali&raquo;, egli ritiene di dover chiamare in causa la lotta &laquo;tra il pensato e il nuovo pensiero, tra il vecchio che non vuol morire e il nuovo che vuol vivere, ecc.&raquo; (<a href='http://gramscisource.org/quaderno/6/nota/139' target='_blank' class='link-to-note'>Q 6, 139</a>, 802). Molto rilevante, infine, &egrave; anche il passo in cui G., interrogandosi su &laquo;perch&eacute; e come si diffondono, diventando popolari, le nuove concezioni del mondo&raquo;, osserva che questo processo di diffusione &egrave; nello stesso tempo un processo &laquo;di sostituzione del vecchio e molto spesso di combinazione tra il nuovo e il vecchio&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1389-90), e poi precisa che la ricerca a tale riguardo chiama in causa specialmente le masse popolari, giacch&eacute; in esse il processo di diffusione delle nuove concezioni del mondo non si verifica mai in modo netto e secco, ma in forme complesse e molecolarmente complicate: esse &ndash; scrive G. &ndash; &laquo;pi&ugrave; difficilmente mutano di concezione&raquo; e, in ogni caso, non le mutano mai &laquo;accettandole nella forma &ldquo;pura&rdquo;, per dir cos&igrave;, ma solo e sempre come combinazione pi&ugrave; o meno eteroclita e bizzarra&raquo; (<a href='http://gramscisource.org/quaderno/11/nota/12' target='_blank' class='link-to-note'>ivi</a>, 1390).</p><h2>PASQUALE VOZA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Molecolare'>Molecolare</a></body></html>