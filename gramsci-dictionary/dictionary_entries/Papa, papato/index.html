<html><head><title>Gramsci Dictionary: Papa, papato</title></head><body><h1>Papa, papato</h1><p> Nella maggior parte dei casi G. usa il termine &laquo;papato&raquo; come sinonimo di Chiesa, presentata come &laquo;l'elemento popolare-nazionale pi&ugrave; valido ed esteso&raquo; (<a href='http://gramscisource.org/quaderno/6/nota/94' target='_blank' class='link-to-note'>Q 6, 94</a>, 769), e in relazione a quella &laquo;ricerca sulla formazione dello spirito pubblico in Italia nel secolo scorso; in altre parole, una ricerca sugli intellettuali italiani, le loro origini, i loro raggruppamenti secondo le correnti della cultura&raquo; (LC 55-6, a Tania, 19 marzo 1927) che costituisce uno dei principali obiettivi della ricerca carceraria. Un tale obiettivo obbliga va a svolgere un'attenta analisi sul ruolo della Chiesa e del papa nella millenaria storia d'Italia e d'Europa. G., fin dall'inizio dei Q, caratterizza tale ruolo definendo il papato &laquo;centro internazionale per eccellenza&raquo; (<a href='http://gramscisource.org/quaderno/1/nota/38' target='_blank' class='link-to-note'>Q 1, 38</a>, 28). La conseguenza di tale cosmopolitismo non poteva non interessare i caratteri della storia nazionale, per cui G. parla dell'Italia come di una &laquo;cosmopoli&raquo; e degli intellettuali italiani quali promotori di una coscienza pi&ugrave; universale che nazionale. Infatti, &laquo;la borghesia italiana medioevale [...] non seppe completamente liberarsi dalla concezione medioevale-cosmopolitica rappresentata dal Papa, dal clero e anche dagli intellettuali laici (umanisti), cio&egrave; non seppe creare uno Stato autonomo&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 658). E ancora: in Italia, agli Stati nazionali di Spagna, Francia, Inghilterra, Portogallo &laquo;ha corrisposto l'organizzazione del Papato come Stato assoluto &ndash; iniziato da Alessandro VI &ndash; organizzazione che ha disgregato il resto d'Italia&raquo; (<a href='http://gramscisource.org/quaderno/17/nota/8' target='_blank' class='link-to-note'>Q 17, 8</a>, 1913). Su tali presupposti G. riscrive la storia d'Italia e, in particolare, la storia risorgimentale. Per G. l'origine del nostro Risorgimento, a differenza di quanto suggeriva Omodeo, non poteva essere studiata fuori da un contesto internazionale e in quel contesto il ruolo del papato risulta centrale (<a href='http://gramscisource.org/quaderno/9/nota/99' target='_blank' class='link-to-note'>Q 9, 99</a>, 1161). Il Risorgimento fu possibile sia perch&eacute; le potenze europee non &laquo;potevano permettere uno Stato unificato italiano sotto la supremazia del Papa&raquo; (<a href='http://gramscisource.org/quaderno/9/nota/101' target='_blank' class='link-to-note'>Q 9, 101</a>, 1163) sia perch&eacute; &laquo;il Risorgimento era in funzione di un indebolimento del Papato&raquo; e come potenza europea e come potenza italiana (<a href='http://gramscisource.org/quaderno/9/nota/99' target='_blank' class='link-to-note'>Q 9, 99</a>, 1162; v.anche <a href='http://gramscisource.org/quaderno/19/nota/2' target='_blank' class='link-to-note'>Q 19, 2</a> e <a href='http://gramscisource.org/quaderno/19/nota/3' target='_blank' class='link-to-note'>Q 19, 3</a>).Mauna funzione politica non pu&ograve; esercitarsi senza un'egemonia sul popolo e il papa aveva saputo ottenerla. G., nel chiedersi chi fra il papa, Croce e Gentile, rappresentasse meglio la societ&agrave; contemporanea scrive: &laquo;Secondo me la importanza maggiore l'ha il papa, poi Croce, terzo Gentile&raquo; e aggiunge: &laquo;Il papa e il Croce sono sullo stesso piano teorico (cio&egrave; il Croce &egrave; una specie di papa laico) ma la maggior importanza del papa &egrave; data dall'essere egli a capo di un apparato direttivo fortemente centralizzato e disciplinato, ci&ograve; che non si pu&ograve; dire del Croce; inoltre il papa influisce su masse sterminate di popolo nella fissazione di norme di vita che si riferiscono alle cose anche pi&ugrave; elementari&raquo; (<a href='http://gramscisource.org/quaderno/7/nota/17' target='_blank' class='link-to-note'>Q 7, 17</a>, 867).</p><h2>VINCENZO ROBLES</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Chiesa cattolica'>Chiesa cattolica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Clero'>Clero</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Quistione vaticana'>Quistione vaticana</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>