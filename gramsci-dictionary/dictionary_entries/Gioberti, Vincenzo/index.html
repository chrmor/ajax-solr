<html><head><title>Gramsci Dictionary: Gioberti, Vincenzo</title></head><body><p> La figura di Vincenzo Gioberti, sacerdote e cappellano alla corte dei Savoia, costretto per l'adesione a idee repubblicane e patriottiche all'esilio prima a Parigi, poi a Bruxelles, &egrave; centrale nella valutazione gramsciana del Risorgimento italiano come rivoluzione passiva o come restaurazione progressiva: nel senso di uno svolgimento peculiare della storia italiana caratterizzato dall'assenza di un'iniziativa popolare ampia e forte, a differenza della Rivoluzione francese, e da un trasformismo delle classi dominanti, capace di accogliere solo qualche esigenza dal basso per salvare il loro potere e il loro particolare. Il concetto giobertiano di &ldquo;classicit&agrave; nazionale&rdquo;, consegnato a opere come Del Primato morale e civile degli Italiani e Del Rinnovamento civile d'Italia (dove &egrave; anche una fonte del nazionale-popolare gramsciano: <a href='http://gramscisource.org/quaderno/17/nota/9' target='_blank' class='link-to-note'>Q 17, 9</a>, 1914-5), attraverso le quali il sacerdote torinese ebbe una larga influenza tra i movimenti patriottici, bene esprime per G., con la sua mediazione tra valori del passato ed esigenze di unificazione nazionale del presente, il programma sociale e politico dei moderati italiani, ispirato a un progresso storico concepito come contemperamento, &laquo;dialettica di conservazione e innovazione&raquo; (<a href='http://gramscisource.org/quaderno/8/nota/27' target='_blank' class='link-to-note'>Q 8, 27</a>, 958). Che il grande programma neoguelfo di Gioberti, di sostenere l'idea di una federazione degli Stati italiani sotto la guida del papa, dovesse cedere il campo successivamente al realismo politico e alla concretezza di Cavour, non diminuisce per nulla la funzione determinante di Gioberti nel concepimento e nella configurazione dell'ideologia dominante tra i moderati del Risorgimento, quale rinnovamento di un popolo che, escludendo gli estremi della nobilt&agrave; invecchiata e della plebe infantile e immatura, potesse trovare solo nel ceto medio il piano solido e armonico su cui costruire la vigoria e la pienezza della nazione. Per Gioberti la dialettica ha una funzione conciliativa, pacificatrice, non distruttiva o negativa. Essa consiste nel trovare sempre quel medio che evita lo scontro e il configgere degli opposti, che procura anzi proprio la loro reciproca armonizzazione e compensazione. Essa conserva e non distrugge, concilia e non accresce la discordia. Per questo coincide con la religione, e con quella religione per eccellenza che &egrave; il cristianesimo romano, dalla cui millenaria presenza nasce il primato e il destino civilizzatore degli italiani rispetto alle altre nazioni. Perch&eacute; la religione &egrave; il legame universale che stringe insieme materia e spirito, terra e cielo, finito e infinito, in una compresenza di opposti che non esclude nulla ma che abbraccia in una sintesi unitaria l'intera molteplicit&agrave; dell'esistente. Tale concezione della dialettica, che rimuove il momento della lotta e dell'opposizione per privilegiare il solo momento irenico della conciliazione, ha lo scopo per G. di eliminare dall'ambito della vita storica e sociale l'idea stessa del conflitto. Da questo punto di vista si pu&ograve; assimilare Gioberti a Proudhon, giacch&eacute; si &laquo;ha nel Proudhon una stessa mutilazione dell'hegelismo e della dialettica che nei moderati italiani e pertanto la critica a questa concezione politico-storiografica &egrave; la stessa, sempre viva e attuale, contenuta nella Miseria della filosofia&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1220). In quest'opera Marx ed Engels imputano infatti al pensatore francese di concepire la dialettica storica non come la compresenza di due polarit&agrave; opposte nella vita sociale che si accendono nel conflitto fino a contraddire l'una l'altra, obbligandosi a generare in tal modo una situazione nuova perch&eacute; ulteriore a entrambe, bens&igrave; di concepire il risolversi di una condizione conflittuale e problematica come il decidere di lasciar cadere il lato cattivo e di far vivere e conservare, nella continuit&agrave;, solo quello buono. Per cui la sintesi dialettica, anzich&eacute; conclusione di un conflitto tra forze oggettive e sociali della storia, dagli esiti imprevedibili, si riduce a essere l'esito di una volont&agrave; moralistica di purificazione che, trasformando l'antitesi in antidoto, sa fin dall'inizio che cosa mantenere e che cosa eliminare, mentre per Marx ed Engels &egrave; proprio &laquo;il lato cattivo a produrre il movimento che fa la storia, determinando la lotta&raquo; (Marx 1973, 181-2). Gioberti dunque, malgrado l'importanza attribuitagli da Gentile allo scopo di valorizzare un filone permanente di filosofia italiana, &laquo;non &egrave; per nulla lo Hegel italiano&raquo; (<a href='http://gramscisource.org/quaderno/7/nota/79' target='_blank' class='link-to-note'>Q 7, 79</a>, 912). Per la funzione fondamentale e irrinunciabile attribuita alla negazione, fino al suo svolgersi in opposizione e contraddizione, la dialettica hegeliana infatti, &laquo;pur nella sua forma speculativa, non consente tali addomesticamenti e costrizioni mutilatrici&raquo;. Ma tale dialettica non pi&ugrave; hegeliana, proprio perch&eacute; depurata del momento antitetico, &egrave; appunto quanto mai adeguata a esprimere, con Gioberti, il conservatorismo riformistico temperato dei moderati italiani, per i quali si trattava di espellere dalla storia d'Italia, come irrazionale, ossia come estraneo e contraddittorio con l'opera d'indipendenza e di unificazione nazionale da loro intrapresa, qualsiasi presenza di movimenti giacobini, visti, con &laquo;timor panico&raquo;, quale possibile intervento attivo delle masse popolari nella vita della nazione (<a href='http://gramscisource.org/quaderno/7/nota/79' target='_blank' class='link-to-note'>ivi</a>, 1220). Gioberti parla della necessit&agrave; che gli italiani diano luogo a una di &laquo;quelle rivoluzioni intellettive e morali&raquo;, mosse dalle &laquo;idee e dagli affetti&raquo;, che, a differenza di quelle fatte &laquo;sulla piazza a braccia di popolo&raquo;, &laquo;sole hanno un successo infallibile&raquo;, perch&eacute; esito di un &laquo;graduato, progressivo e lento apparecchio&raquo;. Ma dietro questo appello giobertiano a fare del &laquo;pensiero&raquo; e della &laquo;pubblica opinione&raquo; la leva della rivoluzione nazionale, rifacendosi retoricamente al &laquo;primato&raquo; della tradizione religiosa e culturale italiana, G. vede operare solo la necessit&agrave; di esorcizzazione e passivizzazione delle masse popolari attraverso la messa in campo di una dialettica e di uno storicismo che non costituiscono scienza, non sono &laquo;per nulla una teoria scientifica&raquo;, bens&igrave; sono &laquo;ideologia&raquo;, nel significato pi&ugrave; ristretto e negativo che G., accanto a quello ben diversamente positivo da lui coniato, assegna a questo termine, quale espressione teorica di interessi di natura pratica, particolare e immediata, quale &laquo;riflesso di una tendenza pratico-politica, una ideologia nel senso deteriore&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1325). Lo storicismo dei moderati risorgimentali &egrave; stato, proprio sul piano del pensiero, intrinsecamente autoritario, e dunque legato a un &laquo;elemento passionale immediato&raquo; (<a href='http://gramscisource.org/quaderno/10a/nota/6' target='_blank' class='link-to-note'>Q 10 I, 6</a>, 1221), perch&eacute; ha preteso d'imporre al processo storico anticipatamente ci&ograve; che era da salvare e conservare, lasciando cadere il negativo e l'irrazionale: conservando cio&egrave; la tesi ed eliminando l'antitesi. Mentre per G. &laquo;nella storia reale l'anti tesi tende a distruggere la tesi, la sintesi sar&agrave; un superamento, ma senza che si possa a priori stabilire ci&ograve; che della tesi sar&agrave; &ldquo;conservato&rdquo; nella sintesi&raquo; (<a href='http://gramscisource.org/quaderno/10a/nota/6' target='_blank' class='link-to-note'>ibid.</a>). Questo voler &laquo;&ldquo;mettere le brache al mondo&rdquo;&raquo; rivela bene la natura di rivoluzione passiva, di corrosione riformistica dell'intero Risorgimento, attraverso il fatto che appunto l'ideologia dei moderati, legata alla conservazione dei loro interessi pratici particolari, non ha mai raggiunto il grado della filosofia, quale visione del mondo propria di un gruppo sociale capace di guardare ai suoi interessi pi&ugrave; generali e meno immediati e di far accettare egemonicamente le proprie condizioni di esistenza come interesse universale dei pi&ugrave;. Sotto questo rispetto per G. &laquo;Croce ripete oggi la funzione del Gioberti&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1326), perch&eacute;, espungendo da opere come la Storia d'Italia e la Storia d'Europa i momenti della lotta, della forza e della miseria, si &egrave; riconnesso alla tradizione moderata del Risorgimento e al pensiero reazionario della Restaurazione, e perch&eacute; ha anch'egli privato la dialettica hegeliana &laquo;di ogni vigore e di ogni grandezza, rendendola una questione scolastica di parole&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ibid.</a>).</p></body></html>