<html><head><title>Gramsci Dictionary: Ateismo</title></head><body><h1>Ateismo</h1><p> Da politico-filosofo dell'&laquo;umanesimo assoluto&raquo; e dell'&laquo;immanenza assoluta&raquo;, G. &egrave; convinto che le soluzioni ai problemi umani e sociali non si devono ricercare nell'ambito delle credenze religiose, ma neanche nell'ateismo, per evitare di cadere nell'&laquo;equivoco dell'ateismo&raquo; e nell'&laquo;equivoco del deismo in molti idealisti moderni&raquo;, poich&eacute; gli sembra &laquo;evidente che l'ateismo &egrave; una forma puramente negativa e infeconda, a meno che non sia concepito come un periodo di pura polemica letterario-popolare&raquo; (<a href='http://gramscisource.org/quaderno/15/nota/61' target='_blank' class='link-to-note'>Q 15, 61</a>, 1827). G. dunque auspica la costruzione di &laquo;una cultura superiore autonoma&raquo;. Quest'ultima costituisce &laquo;la parte positiva della lotta che si manifesta in forma negativa e polemica con gli a- privativi e gli anti- (anticlericalismo, ateismo, ecc)&raquo;. Si d&agrave; cos&igrave; &laquo;una forma moderna e attuale all'umanesimo laico tradizionale che deve essere la base etica del nuovo tipo di Stato&raquo; (<a href='http://gramscisource.org/quaderno/11/nota/70' target='_blank' class='link-to-note'>Q 11, 70</a>, 1509; v. anche <a href='http://gramscisource.org/quaderno/3/nota/31' target='_blank' class='link-to-note'>Q 3, 31</a>, 309). G. mette in risalto la contraddizione di intellettuali come Croce, che hanno un &laquo;ateismo da signori, un anticlericalismo che aborre la rozzezza e la grossolanit&agrave; plebea degli anticlericali sbracati&raquo; (<a href='http://gramscisource.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1303), che approdano all'ateismo &laquo;attraverso la scienza o la filosofia, ma sostengono che la religione &egrave; necessaria per la organizzazione sociale&raquo; (<a href='http://gramscisource.org/quaderno/8/nota/111' target='_blank' class='link-to-note'>Q 8, 111</a>, 1007). Posizione che riproduce in certo modo la contraddizione tra la Critica della ragion pura e la Critica della ragione pratica di Kant. Oppure di intellettuali come Gentile, che &laquo;vuol far credere che la sua filosofia &egrave; la conquista della certezza critica delle verit&agrave; del cattolicesimo&raquo; e che per attrarre i cattolici tenta di convincerli persino con un equivoco non privo di conseguenze che &laquo;la religione si abbraccia con l'ateismo&raquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1401).</p><h2>GIOVANNI SEMERARO</h2></body></html>