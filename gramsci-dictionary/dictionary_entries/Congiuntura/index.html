<html><head><title>Gramsci Dictionary: Congiuntura</title></head><body><p> Il termine ha nei Q la sorte singolare di ricevere due diverse definizioni sotto la medesima rubrica Nozioni enciclopediche. La prima di esse (<a href='http://gramscisource.org/quaderno/6/nota/130' target='_blank' class='link-to-note'>Q 6, 130</a>, 797, marzo-agosto 1931) la fissa come &laquo;fluttuazione economica&raquo;, subordinandola come aspetto secondario al concetto di &laquo;situazione&raquo;: &laquo;la congiuntura sarebbe il complesso dei caratteri immediati e transitori della situazione economica&raquo;, mentre quest'ultima rinvia ai &laquo;caratteri pi&ugrave; fondamentali e permanenti della situazione stessa&raquo;: esse si rapportano come la &laquo;&ldquo;tattica&rdquo;&raquo; alla &laquo;&ldquo;strategia&rdquo;&raquo;. Nella seconda definizione, assai pi&ugrave; tarda (aprile-maggio 1933), la congiuntura &egrave; definita &laquo;come l'insieme delle circostanze che determinano il mercato in una fase data, se per&ograve; queste circostanze sono concepite come in movimento, cio&egrave; come un insieme che d&agrave; luogo a un processo di sempre nuove combinazioni, processo che &egrave; il ciclo economico. Si studia la congiuntura per prevedere e quindi anche, entro certi limiti, determinare il ciclo economico in senso favorevole agli affari. Perci&ograve; la congiuntura &egrave; stata anche definita l'oscillazione della situazione economica, o l'insieme delle oscillazioni&raquo; (<a href='http://gramscisource.org/quaderno/15/nota/16' target='_blank' class='link-to-note'>Q 15, 16</a>, 1774). Il significato &egrave; qui straordinariamente pi&ugrave; complesso, indicando non solo l'insieme di elementi che si &ldquo;congiungono&rdquo; a determinare la situazione, ma ci&ograve;, secondo una prospettiva dinamica, in cui la situazione attuale diventa un &ldquo;ciclo&rdquo; e la stabilit&agrave; o permanenza &egrave; data solo da un &ldquo;sistema di oscillazioni&rdquo;. In questo passaggio si riflette tutta la ricerca attorno al &laquo;&ldquo;mercato determinato&rdquo;&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077) e ai &laquo;&ldquo;rapporti di forza&rdquo;&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1579-82), dove i fattori o movimenti &laquo;congiunturali&raquo; sono stati sempre pi&ugrave; strettamente collegati a quelli &laquo;permanenti&raquo;, fino all'affermazione che le lotte politiche tra le forze sociali &laquo;sono la manifestazione concreta delle fluttuazioni di congiuntura dell'insieme dei rapporti sociali di forza, nel cui terreno avviene il passaggio di questi a rapporti politici di forza per culminare nel rapporto militare decisivo&raquo; (<a href='http://gramscisource.org/quaderno/13/nota/17' target='_blank' class='link-to-note'>ivi</a>, 1588).</p></body></html>