<html><head><title>Gramsci Dictionary: Inghilterra</title></head><body><p> G. riconosce il ruolo svolto in Gran Bretagna dalla letteratura (<a href='http://dl.gramsciproject.org/quaderno/1/nota/14' target='_blank' class='link-to-note'>Q 1, 14</a>, 10) e dal pensiero economico (<a href='http://dl.gramsciproject.org/quaderno/8/nota/212' target='_blank' class='link-to-note'>Q 8, 212</a>, 1070), importanti entrambi per la formazione culturale degli intellettuali del paese. Inoltre, negli accenni allo sviluppo delle stratificazioni sociali nazionali e al ruolo svolto in esso dall'educazione, G. segue le orme di Engels, fatto particolarmente evidente in <a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1526 e <a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2033. L'istruzione privata si occupava della formazione &laquo;a base umanistica&raquo; dell'uomo politico e del &laquo;gentleman&raquo;, figure rappresentative, secondo le sue fonti, della &laquo;vera cultura&raquo; e rilevanti per la funzione direttiva svolta anche nel sistema coloniale (<a href='http://dl.gramsciproject.org/quaderno/4/nota/93' target='_blank' class='link-to-note'>Q 4, 93</a>, 534-5). Soprattutto attraverso il sistema privato si riproduceva la struttura peculiare della classe dirigente, una &laquo;vecchia aristocrazia terriera&raquo;, unita agli industriali in una forma di alleanza tipica di quella che in altri paesi &laquo;unisce gli intellettuali tradizionali alle nuove classi dominanti&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1526); anzi l'aristocrazia, rimasta &laquo;come ceto governativo, con certi privilegi, diventa anch'essa il ceto intellettuale della borghesia inglese&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2033). Comunque, sia il sistema privato sia quello pubblico, ivi comprese le nuove universit&agrave;, si orientavano sempre di pi&ugrave; verso le materie tecnico-scientifiche. Il conservatorismo britannico spesso ebbe un lato &laquo;popolare&raquo;, mentre &ndash; nota G., critico del laburismo &ndash; &laquo;in Inghilterra non esiste formalmente un partito antagonista agli industriali in grande stile&raquo;; l'opposizione viene invece dalle &laquo;organizzazioni operaie di massa&raquo;, capaci di volta in volta di spezzare &laquo;l'involucro burocratico&raquo; (<a href='http://dl.gramsciproject.org/quaderno/15/nota/2' target='_blank' class='link-to-note'>Q 15, 2</a>, 1750). L'altro aspetto di grande importanza della Gran Bretagna &egrave; Londra come centro economico-finanziario internazionale. Fino all'ascesa, dopo la Grande guerra, degli Stati Uniti, questo fattore assicurava sia la posizione imperiale del paese sia, fattore collegato ad essa, la pi&ugrave; generale &laquo;egemonia economica inglese&raquo; (<a href='http://dl.gramsciproject.org/quaderno/5/nota/86' target='_blank' class='link-to-note'>Q 5, 86</a>, 615 e <a href='http://dl.gramsciproject.org/quaderno/16/nota/7' target='_blank' class='link-to-note'>Q 16, 7</a>, 1849).</p></body></html>