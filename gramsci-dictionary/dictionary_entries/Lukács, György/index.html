<html><head><title>Gramsci Dictionary: Luk&aacute;cs, Gy&ouml;rgy</title></head><body><p> G. parla di Luk&aacute;cs (che scrive &laquo;Lukacz&raquo;) solo una volta nei Q. Lo fa in un Testo A (<a href='http://dl.gramsciproject.org/quaderno/4/nota/43' target='_blank' class='link-to-note'>Q 4, 43</a>, 468) ripreso, senza modifiche essenziali nella parte che riguarda Luk&aacute;cs, nel rispettivo Testo C (<a href='http://dl.gramsciproject.org/quaderno/11/nota/34' target='_blank' class='link-to-note'>Q 11, 34</a>, 1449). G. si riferisce al famoso libro Storia e coscienza di classe, pubblicato nel 1923 e duramente condannato dall'ortodossia sia della Seconda che della Terza Internazionale. &Egrave; quasi certo che G. non conoscesse direttamente il libro. In effetti, nel menzionato Testo A, dice esplicitamente che conosce &laquo;le sue teorie molto vagamente&raquo; e in ambedue le stesure esprime i suoi commenti in un modo cautamente dubitativo: Luk&aacute;cs &laquo;pu&ograve; aver torto e pu&ograve; aver ragione&raquo;. G. probabilmente conosceva il libro solo attraverso la dura condanna che esso aveva subito dalla parte della Terza Internazionale, come sembra confermato dal fatto che si riferisce al &laquo;Prof. Lukacz&raquo;, esattamente il modo ironico con il quale quest'ultimo veniva nominato dai suoi accusatori (<a href='http://dl.gramsciproject.org/quaderno/4/nota/43' target='_blank' class='link-to-note'>Q 4, 43</a>, 469). La menzione di Luk&aacute;cs &egrave; fatta nel contesto di una discussione sulla nozione di &ldquo;oggettivit&agrave;&rdquo; e in polemica con il Saggio popolare di Bucharin. G. afferma nel menzionato Testo C: &laquo;Pare che il Lukacz affermi che si pu&ograve; parlare di dialettica solo per la storia degli uomini e non per la natura. Pu&ograve; aver torto e pu&ograve; aver ragione. Se la sua affermazione presuppone un dualismo tra la natura e l'uomo egli ha torto [...]. Ma se la storia umana deve concepirsi anche come storia della natura (anche attraverso la storia della scienza) come la dialettica pu&ograve; essere staccata dalla natura? Forse il Lukacz, per reazione alle teorie barocche del Saggio popolare, &egrave; caduto nell'errore opposto, in una forma di idealismo&raquo; (<a href='http://dl.gramsciproject.org/quaderno/11/nota/34' target='_blank' class='link-to-note'>Q 11, 34</a>, 1449). Quando ammette dunque che Luk&aacute;cs da un certo punto di vista possa aver ragione, G. lo fa per prendere le distanze dalle posizioni di Bucharin.</p></body></html>