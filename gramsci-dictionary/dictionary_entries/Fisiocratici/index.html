<html><head><title>Gramsci Dictionary: Fisiocratici</title></head><body><h1>Fisiocratici</h1><p> A G. non pare corretta la teoria secondo cui i fisiocratici avrebbero rappresentato gli interessi agricoli, mentre &laquo;gli interessi del capitalismo urbano&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1575-6) si sarebbero affermati solo con l'economia classica; il loro linguaggio gli appare troppo legato al contesto storico ed espressione del &laquo;contrasto immediato tra citt&agrave; e campagna&raquo;, ma esso lasci&ograve; prevedere anche &laquo;un allargamento del capitalismo all'agricoltura&raquo; (<a href='http://gramscisource.org/quaderno/13/nota/13' target='_blank' class='link-to-note'>ivi</a>, 1576). Le teorie fisiocratiche costituirono secondo G. una rottura sia con il sistema mercantilistico sia con il corporativismo e pertanto i fisiocratici rappresentarono una &laquo;borghesia in una fase gi&agrave; sviluppata&raquo; (<a href='http://gramscisource.org/quaderno/8/nota/78' target='_blank' class='link-to-note'>Q 8, 78</a>, 985), ovvero una &laquo;societ&agrave; avvenire ben pi&ugrave; complessa di quella contro cui combattono e anche di quella che risulta immediatamente dalle loro affermazioni&raquo; (<a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1576). Senza la scuola fisiocratica, che dimostr&ograve; l'&laquo;importanza economica e sociale del coltivatore diretto&raquo; (<a href='http://gramscisource.org/quaderno/13/nota/13' target='_blank' class='link-to-note'>ivi</a>, 1575), non &egrave; possibile secondo G. comprendere o concepire il pensiero dei giacobini francesi (ma anche di Rousseau). Un'attenta riflessione su questa connessione politico-economica pu&ograve; convincere d'altronde del fatto che la tendenza di Machiavelli a collegare citt&agrave; e campagna avesse un significato militare. Si potrebbe provare che proprio il linguaggio di Machiavelli, per quanto essenzialmente politico, contenesse soprattutto in Dell'arte della guerra &laquo;il primo germe di una concezione fisiocratica dello Stato&raquo; (LC 549, a Tania, 14 marzo 1932), se si dimostrasse la sua tensione a suscitare tra citt&agrave; e campagna legami per cui le classi urbane avrebbero dovuto rinunciare a &laquo;certi privilegi feudali-corporativi nei rispetti della campagna&raquo; per &laquo;incorporare le classi rurali nello Stato&raquo; (<a href='http://gramscisource.org/quaderno/8/nota/162' target='_blank' class='link-to-note'>Q 8, 162</a>, 1039). Verificato ci&ograve;, si potrebbe ipotizzare che Machiavelli sia stato &laquo;un precursore dei giacobini francesi&raquo; nel vero senso della parola e non nel &laquo;senso esteriore del Ferrari e magari del Foscolo&raquo; (LC 549, a Tania, 14 marzo 1932). Sebbene vivesse in un periodo mercantilista, Machiavelli sarebbe andato oltre il mercantilismo e in qualche modo avrebbe concepito l'ambiente politico-sociale come lo presuppone l'economia classica (<a href='http://gramscisource.org/quaderno/8/nota/162' target='_blank' class='link-to-note'>Q 8, 162</a>, 1039).</p><h2>JOLE SILVIA IMBORNONE</h2></body></html>