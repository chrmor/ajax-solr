<html><head><title>Gramsci Dictionary: Oriente-Occidente</title></head><body><h1>Oriente-Occidente</h1><p> Nei Q la prima, celeberrima differenza fra Est e Ovest avverte che &laquo;in Oriente lo Stato era tutto, la societ&agrave; civile era primordiale e gelatinosa; nell'Occidente tra Stato e societ&agrave; civile c'era un giusto rapporto e nel tremolio dello Stato si scorgeva subito una robusta struttura della societ&agrave; civile. Lo Stato era solo una trincea avanzata, dietro cui stava una robusta catena di fortezze e di casematte; pi&ugrave; o meno, da Stato a Stato, si capisce, ma questo appunto domandava un'accurata ricognizione di carattere nazionale&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). &Egrave; un passo molto complesso, che rinvia al tema degli intellettuali, alle strategie rivoluzionarie di Trockij e Lenin, alla simbologia militare di &ldquo;guerra di posizione&rdquo; e &ldquo;guerra manovrata&rdquo;, come recita il titolo della nota. In un unico nodo, molto articolato, G. espone alcune forme storico-politiche per specificare la natura del rapporto fra Oriente e Occidente, soprattutto intorno alle strategie di lotta politica, che per&ograve; segnano anche indelebili confini di civilt&agrave;. &Egrave; evidente che la demarcazione concettuale fra le due aree del mondo si gioca per G. intorno al diverso peso specifico dello Stato, verso o senza la societ&agrave; civile, e di quest'ultima come luogo di volont&agrave; e mediazioni decisive o di concezioni del mondo talvolta persino pi&ugrave; influenti della stessa politica e dello Stato-apparato; ecco il fondamento dell'analisi differenziata, strumento essenziale dei compiti euristici della politica (&laquo;accurata ricognizione di carattere nazionale&raquo;), che passano anche per il rapporto Est-Ovest. La correlazione Oriente-Occidente propone, inoltre, due elementi di fondo: in primo luogo vi &egrave; l'ampia veduta storico-politica di G., su cui si basa il suo schema di interpretazione analitica di specifiche organizzazioni sociali, proiettato su scala mondiale; &egrave; la stessa logica in cui avviene il raffronto fra Europa e America, al centro dello studio su americanismo e fordismo. In secondo luogo, proprio grazie al rapporto fra civilt&agrave; occidentale e orientale emerge una sensibilit&agrave; oggettivamente cosmopolitica in G., di contro al suo ricorrente giudizio sul cosmopolitismo degli italiani, segno di disorientamento politico e di scarsa attenzione al ruolo dello Stato. Probabilmente, il cosmopolitismo &ldquo;nascosto&rdquo; nell'analisi gramsciana dei caratteri storico-civili di Oriente e Occidente, e anche altrove, esprime un indirizzo antispeculativo o, meglio, di recupero consapevole della natura politica di ci&ograve; che differenzia le singole civilt&agrave;, le loro forme di potere e di conflitto. Questa precisazione giova a cogliere le molteplici letture interne al rapporto che G. pone fra Est e Ovest, peraltro fatto di simboli variegati, difficilmente riducibili a unit&agrave;. Innanzitutto, in chiave rigorosamente storica, le due parti del mondo vengono ricondotte a un'identica fonte, da tempo indefinito entrata a far parte della memoria storica delle aree chiamate ordinariamente Oriente e Occidente. La loro comune ascendenza &egrave; nella citt&agrave; di Atene, modello di massima raffinatezza e, insieme, di &ldquo;archeologia&rdquo; intellettuale di ogni sistema perfezionato di potere. Ma da questo coincidente esordio si dipartono le storie-nozioni di Oriente e Occidente; il primo vira verso Bisanzio e la Russia, il secondo verso Roma e l'Europa: &laquo;Atene e Roma hanno la loro continuazione nelle chiese ortodossa e cattolica: anche qui &egrave; da sostenere che Roma fu continuata dalla Francia pi&ugrave; che dall'Italia e Atene-Bisanzio dalla Russia zarista. Civilt&agrave; occidentale e orientale. Ci&ograve; fino alla Rivoluzione francese e forse alla guerra del 1914&raquo; (<a href='http://gramscisource.org/quaderno/17/nota/33' target='_blank' class='link-to-note'>Q 17, 33</a>, 1936). Va sottolineato il principio assolutamente sovrastrutturale lungo il quale interviene la prima scansione fra le due diverse civilt&agrave;, ad onta della loro comune matrice greco-antica. E va pure notata la duplice articolazione del problema: se Atene rappresenta l'arch&eacute;, la civilt&agrave; romana si sdoppia fra Roma stessa e Bisanzio, cio&egrave; fra i due snodi da cui si generano altrettante storie. Da una parte i caratteri occidentali portano alla curiosa successione, tutt'altro che immotivata, fra Roma e Francia; dall'altra lo statuto filosofico di Atene si traduce nella differenza religiosa e nell'autonomizzazione di Bisanzio che, a sua volta, trasmette alla Russia zarista il messaggio della vita come disciplina e religione, quasi servit&ugrave;. I due grandi paradigmi di civilt&agrave;, pur in una modalit&agrave; molto sintetica, dove l'essenza politica assorbe in s&eacute; tutto il &ldquo;racconto&rdquo; storico, forniscono ormai la bussola di un ragionamento capace di perforare la barriera del tempo. Qui il discorso gramsciano, squisitamente politico, ricorda molto quella distinzione, anch'essa tutta politica, di Machiavelli, ancora fra Occidente e Oriente, attraverso i modelli di sovranit&agrave; del &laquo;re di Francia&raquo; e del &laquo;Turco&raquo;, suo inverso (Il Principe, cap. 4): l'uno si regge su una miscela fra vigore dell'ordine istituzionale e precario consenso dei sudditi; l'altro &egrave; anche sovrano, ma nell'inversa combinazione fra ordine personalizzato e obbedienza di tipo religioso. E non &egrave; certo un caso che tanto il Segretario fiorentino, quanto il dirigente comunista abbiano escluso l'Italia dalla tipizzazione di contributi di civilt&agrave; propriamente occidentale. Il termine del 1914, soglia estrema della periodizzazione gramsciana dei due modelli rappresentati, si spiega per la forza distruttiva della guerra e per il suo significato di confine, come soglia dell'esaurimento di ogni possibile solidariet&agrave; fra ragione e dominio, fra cultura e potenza. Scendendo pi&ugrave; nelle articolazioni di Oriente e Occidente, G. assume, del primo, il fattore religioso, proprio per misurarne la tendenza a frenare la modernizzazione: &laquo;Perch&eacute; l'Islam non potrebbe fare ci&ograve; che ha fatto il cristianesimo?&raquo;, egli si chiede avendo accennato alla capacit&agrave; di adattamento della religione cristiano-cattolica a una societ&agrave; di tipo pi&ugrave; avanzato: &laquo;Se si ammette che la civilt&agrave; moderna nella sua manifestazione industriale economico-politica finir&agrave; col trionfare in Oriente (e tutto prova che ci&ograve; avviene e che anzi queste discussioni sull'Islam avvengono perch&eacute; c'&egrave; una crisi determinata appunto da questa diffusione di elementi moderni) perch&eacute; non bisogna concludere che necessariamente l'Islam si evolver&agrave;? Potr&agrave; rimanere tal quale? No: gi&agrave; non &egrave; pi&ugrave; quello di prima della guerra. Potr&agrave; cadere d'un colpo? Assurdo. Potr&agrave; essere sostituito da una religione cristiana? Assurdo pensarlo per le grandi masse&raquo; (<a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 247). L'attenzione di G. era stata sollevata da un intervento dell'orientalista Michelangelo Guidi, prefazione a un articolo, nel testo giudicato &laquo;mediocre&raquo;, di un diplomatico afgano sull'Oriente. Indipendentemente dall'occasione di questa nota, per G. il mondo islamico &egrave; in ritardo rispetto all'Occidente; di quest'ultimo, infatti, non possiede ancora il moderno sistema produttivo-industriale, con il quale, invece, la religione cattolica ha trovato un buon equilibrio, grazie all'incremento, nel cattolicesimo dei paesi industrializzati, della componente gesuitica, divenuta matrice di &laquo;una grande ipocrisia sociale&raquo; (<a href='http://gramscisource.org/quaderno/2/nota/90' target='_blank' class='link-to-note'>ibid.</a>). Nel processo di secolarizzazione, ormai consumato all'ombra della trasformazione industriale, risiede la causa di quella sorta di vantaggio dell'Occidente nei confronti dell'Oriente islamico, anche se le motivazioni tipiche dell'educazione storico-materialistica di G. lo spingono a ritenere possibile che l'islam guadagni rapidamente la strada della modernizzazione, una volta raggiunto dall'industria. Attento alle radici religiose della civilt&agrave; orientale, G. indubbiamente identifica Occidente e industria, Occidente e innovazione. Ecco l'eredit&agrave; della rivoluzione industriale, fattore essenziale, cio&egrave; discriminante in ultima istanza, della peculiarit&agrave; dell'Ovest, e strumento simbolico per la sua interpretazione differenziale nel confronto fra civilt&agrave;. Anche se sono da tratteggiare ulteriori elementi di questa ricognizione gramsciana, gi&agrave; si comprende perch&eacute; il nostro autore sottolinei il valore sovrastrutturale di una differenza che, a suo giudizio, non potr&agrave; mai essere ridotta a un riferimento meramente geografico-territoriale. In un passo delle pagine carcerarie, rubricato nel tema Oggettivit&agrave; del reale e redatto nel contesto della critica al celebre saggio &ldquo;sociologico&rdquo; di Bucharin (ricorrente nei Q), G. intende infrangere ogni inclinazione positivistica nella ricognizione storico-politica e decide di utilizzare il senso non geografico delle nozioni, pur dedotte dal linguaggio della geografia, per lui inattendibile come specchio della natura: &laquo;Per intendere esattamente i significati che pu&ograve; avere questo concetto [&ldquo;oggettivit&agrave; del reale&rdquo;, ndr] mi pare opportuno svolgere l'esempio dei concetti &ldquo;Oriente&rdquo; e &ldquo;Occidente&rdquo; che non cessano di essere &ldquo;oggettivamente reali&rdquo; seppure all'analisi si dimostrano nient'altro che una &ldquo;costruzione convenzionale&rdquo; ossia &ldquo;storica&rdquo; (spesso i termini &ldquo;artificiale&rdquo; e &ldquo;convenzionale&rdquo; indicano fatti &ldquo;storici&rdquo;, prodotti dello sviluppo della civilt&agrave; e non costruzioni razionalisticamente arbitrarie o individualmente arbitrarie)&raquo; (<a href='http://gramscisource.org/quaderno/7/nota/25' target='_blank' class='link-to-note'>Q 7, 25</a>, 874, Testo A, ripreso pi&ugrave; estesamente in <a href='http://gramscisource.org/quaderno/11/nota/20' target='_blank' class='link-to-note'>Q 11, 20</a>, 1419). La compresenza, nei due riferimenti geografici, del valore di &ldquo;oggettivit&agrave;&rdquo; e di &ldquo;convenzionalit&agrave;&rdquo; rende pi&ugrave; chiaro che essi corrispondono a modi di denominare, in gergo quasi &ldquo;cartografico&rdquo;, mondi storicamente differenti, realt&agrave; umane che non coincidono, al punto da poter rappresentare mondi civili reciprocamente estranei e lontani: ecco, dunque, i due emisferi dietro la secca giustapposizione concettuale fra Oriente e Occidente. Questi due luoghi, presi in senso semplicemente territoriale, non sarebbero mai &ldquo;oggettivi&rdquo; se &ndash; avverte G. &ndash; si immaginasse un mondo senza umanit&agrave;, in cui &laquo;ogni punto della terra &egrave; Est e Ovest nello stesso tempo&raquo; (<a href='http://gramscisource.org/quaderno/11/nota/20' target='_blank' class='link-to-note'>ibid.</a>). Ma neanche l'elemento umano della storia basterebbe a spiegare la distinzione oltre il suo significato geografico, se il senso sociopolitico della stessa storia non fosse influenzato da &laquo;costruzioni convenzionali e storiche non dell'uomo in generale, ma delle classi colte europee, che attraverso la loro egemonia mondiale le hanno fatte accettare a tutto il mondo&raquo; (<a href='http://gramscisource.org/quaderno/7/nota/25' target='_blank' class='link-to-note'>Q 7, 25</a>, 874). Il discorso passa per le egemonie culturali, crocevia della riflessione dei Q, e accenna anche a una critica dell'europeismo, nomotetico spartiacque fra Est e Ovest. Nella complessa ricostruzione dell'identit&agrave; dell'Occidente ritorna il filtro della fenomenologia sovrastrutturale delle civilt&agrave;, irrinunciabile per la scienza politica di G. In questo senso, non &egrave; facile ricomporre nelle note del carcere una nozione lineare di Occidente, che invece si pu&ograve; ricavare da citazioni di lavori altrui, di interventi giornalistici, di contributi dedotti da indizi e indirette notizie culturali. Alcune riflessioni del nostro autore, infatti, derivano da suggestioni della &ldquo;battaglia delle idee&rdquo;, segno evidente della sua apertura a chiarimenti di molteplice provenienza. &Egrave; il caso dell'attenzione da G. dedicata a un articolo di Filippo Burzio, giornalista antifascista della &ldquo;Stampa&rdquo;, forse disatteso dal dirigente sardo nella sua conclusione finale, con la &ldquo;teoria dell'uomo-demiurgo&rdquo;, ma minutamente percorso nella ricostruzione dei caratteri dell'Occidente, intorno a due epoche. Nella prima, l'effetto ordinamentale delle religioni &egrave; infranto dalla Riforma e dal suo strascico di guerre; nella seconda, la riconquista dell'ordine &laquo;poggia &ndash; scrive G., a met&agrave; fra parafrasi di Burzio e osservazione personale &ndash; su tre piloni: lo spirito critico, lo spirito scientifico, lo spirito capitalistico (forse sarebbe meglio dire &ldquo;industriale&rdquo;)&raquo; (<a href='http://gramscisource.org/quaderno/1/nota/76' target='_blank' class='link-to-note'>Q 1, 76</a>, 83). La constatazione che solo la scienza e l'economia del capitalismo mantengono la loro attualit&agrave;, di contro alla crisi della coscienza critica europea, &egrave; riassunta nel Q 1 come segno di una scissione fra pensiero e azione in seno agli intellettuali occidentali. Non &egrave; chiaro quanto sia di G. e quanto di Burzio in questa interessante considerazione; resta il fatto che il termine &ldquo;crisi&rdquo;, ben evidenziato sul terreno degli intellettuali, si profila come condizione possibile, quasi &ldquo;normale&rdquo;, dell'Occidente e, soprattutto, dell'Occidente nella modernit&agrave;. Non in analoghi termini si era espresso G. a proposito dell'Oriente. La crisi non &egrave; altro che il riflesso di un insieme di contraddizioni, in grado di tipizzare alcune componenti proprie della civilt&agrave; occidentale. Conviene richiamare almeno due di tali componenti, che nel discorso gramsciano sembrano di particolare forza espressiva e, insieme, simboli del loro stesso &ldquo;universo&rdquo;: la prima viene suggerita al nostro autore da uno scritto di Bergson (L'&eacute;nergie spirituelle), in cui questi si chiede, secondo la parafrasi degli appunti carcerari, &laquo;che cosa sarebbe avvenuto se l'umanit&agrave; avesse rivolto il proprio interesse e la propria indagine ai problemi della vita interiore anzich&eacute; a quelli del mondo materiale. Il regno del mistero sarebbe stato la materia e non pi&ugrave; lo spirito, egli [Bergson, ndr] dice&raquo; (<a href='http://gramscisource.org/quaderno/5/nota/29' target='_blank' class='link-to-note'>Q 5, 29</a>, 567). Indipendentemente dal merito del problema, peraltro ricavato da una lettura non di prima mano, meritano interesse due punti di questo paragrafo, rubricato appunto Oriente-Occidente. Il primo consiste nella significativa &ldquo;correzione&rdquo; lessicale operata da G., quando afferma che &laquo;in realt&agrave; &ldquo;umanit&agrave;&rdquo; significa Occidente, perch&eacute; l'Oriente si &egrave; proprio fermato alla fase dell'indagine rivolta solo al mondo interiore&raquo; (<a href='http://gramscisource.org/quaderno/5/nota/29' target='_blank' class='link-to-note'>ibid.</a>). La sovrapposizione della coscienza occidentale all'idea di umanit&agrave; in generale &egrave; un ulteriore segno della percezione, in G., di una valenza egemonica delle definizioni pi&ugrave; consolidate e della capacit&agrave; dell'Occidente di occupare ormai tutto lo spazio delle forme di organizzazione e di civilt&agrave; e di sfuggire alla regola della relativizzazione geografica, cui dovrebbe rispondere. La ragione di questa irrefrenabile dilatazione di senso dell'idea dell'Ovest &egrave; data dalla riformulazione del rapporto fra spirito e materia, che G. capovolge rispetto a Bergson e chiarisce quando, in chiave manifestamente retorica, si chiede &laquo;se non &egrave; proprio lo studio della materia &ndash; e cio&egrave; il grande sviluppo delle scienze intese come teoria e come applicazione industriale &ndash; che ha fatto nascere il punto di vista che lo spirito sia un &ldquo;mistero&rdquo;, in quanto ha impresso al pensiero un ritmo accelerato di movimento, facendo pensare a ci&ograve; che potr&agrave; essere &ldquo;l'avvenire dello spirito&rdquo; (problema che non si pone quando la storia &egrave; stagnante) e facendo quindi vedere lo spirito come una entit&agrave; misteriosa&raquo; (<a href='http://gramscisource.org/quaderno/5/nota/29' target='_blank' class='link-to-note'>ibid.</a>). Al centro del ragionamento si colloca, dunque, la connotazione industriale dello studio e dell'applicazione delle scienze o, in breve, il peso dell'industrialismo, e perci&ograve; del modello occidentale di civilt&agrave;, quale causa profonda della relegazione dello spirito nell'oscura sfera del mistero; ci&ograve; equivale a dire che in Occidente il problema della produzione e dell'acquisizione materiale &egrave; diventato un materialismo oggettivo, in grado di sottrarre la spiritualit&agrave; al controllo ordinario della coscienza soggettiva. Parlare, poi, di accelerazione dell'esercizio del pensiero, ma solo nella sua proiezione in un generico &laquo;avvenire&raquo;, sembra un'abbreviata ma accorata allusione di G. alla difficolt&agrave; del pensiero medesimo, in un clima di materializzazione della scienza, di evitare la sua alienazione nella prospettiva di un'attesa inerte e quasi smarrita nelle fasi di turbolenza della storia. Insomma, crescita d'interesse intorno alla &ldquo;materia&rdquo; e riduzione di incidenza dei problemi dello spirito si propongono, sia pure in un linguaggio per impressioni e molto ellittico, come i due corollari della centralit&agrave; dell'industria, connotato dell'Occidente e della sua modernizzazione integrale.</p><h2>SILVIO SUPPA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Americanismo'>Americanismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cosmopolitismo'>Cosmopolitismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Crisi'>Crisi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Europa'>Europa</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Francia'>Francia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Geografia'>Geografia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di posizione'>Guerra di posizione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Industrialismo'>Industrialismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali'>Intellettuali</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Islamismo'>Islamismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Oggettivit&agrave;'>Oggettivit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Societ&agrave; civile'>Societ&agrave; civile</a></body></html>