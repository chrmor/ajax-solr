<html><head><title>Gramsci Dictionary: Arte</title></head><body><p> Varie e molteplici risultano le riflessioni dedicate nei Q a opere artistiche di epoche e autori differenti. Ma, allo stesso modo in cui analizza o, pi&ugrave; semplicemente, evoca singole realizzazioni estetiche, G. si sofferma anche su questioni di carattere pi&ugrave; generale, relative allo statuto dell'arte e alla natura della creazione artistica. Il pensatore con cui, su questo versante, egli si confronta con maggior frequenza e in maniera sistematica &egrave; Benedetto Croce. In <a href='http://dl.gramsciproject.org/quaderno/6/nota/124' target='_blank' class='link-to-note'>Q 6, 124</a>, 794 si incontra un esplicito riferimento all'Aesthetica in nuce, saggio crociano del 1928, mentre in <a href='http://dl.gramsciproject.org/quaderno/10b/nota/41%20IV' target='_blank' class='link-to-note'>Q 10 II, 41.IV</a>, 1303 &egrave; menzionato il Breviario di estetica del 1913. G. instaura con il filosofo napoletano un confronto di tipo dialettico. Ne riprende la terminologia, come dimostrano diversi passi dei Q in cui si parla, ad esempio, di &laquo;pura intuizione fantastica&raquo; (<a href='http://dl.gramsciproject.org/quaderno/11/nota/36' target='_blank' class='link-to-note'>Q 11, 36</a>, 1454), dell'&laquo;identit&agrave; di forma e contenuto&raquo; (<a href='http://dl.gramsciproject.org/quaderno/11/nota/19' target='_blank' class='link-to-note'>Q 11, 19</a>, 1418) o del &laquo;carattere di liricit&agrave; dell'arte&raquo; (<a href='http://dl.gramsciproject.org/quaderno/15/nota/20' target='_blank' class='link-to-note'>Q 15, 20</a>, 1779). Nel far questo, per&ograve;, G. trova terreno per consumare uno strappo con Croce e ribaltarne la prospettiva teorica, adeguando il lessico crociano &ndash; che pervade in maniera compatta nei Q la maggior parte degli assunti artistici &ndash; a una visione dell'arte basata, e in modo determinante, sul principio della storicit&agrave; dell'estetico. Per questa ragione se &laquo;l'identificazione di contenuto e forma &egrave; affermata dall'estetica idealistica (Croce), ma su presupposti idealistici e con terminologia idealistica&raquo; (<a href='http://dl.gramsciproject.org/quaderno/8/nota/201' target='_blank' class='link-to-note'>Q 8, 201</a>, 1062), ecco che nei Q &laquo;&ldquo;contenuto e forma&rdquo; oltre che un significato &ldquo;estetico&rdquo; hanno anche un significato &ldquo;storico&rdquo;. Forma &ldquo;storica&rdquo; significa un determinato linguaggio, come &ldquo;contenuto&rdquo; indica un determinato modo di pensare&raquo; (<a href='http://dl.gramsciproject.org/quaderno/14/nota/72' target='_blank' class='link-to-note'>Q 14, 72</a>, 1738). In ci&ograve; la divergenza dalla concezione di Croce &egrave; decisa e sostanziale. Ma c'&egrave; di pi&ugrave;: lo scarto investe un ulteriore aspetto, altrettanto rilevante. Il punto di vista di Croce, circoscritto all'individualit&agrave;, si capovolge, perdendo i suoi tratti di &laquo;&ldquo;individualismo&rdquo; artistico espressivo antistorico (o antisociale, o anti-nazionalepopolare)&raquo; (<a href='http://dl.gramsciproject.org/quaderno/14/nota/28' target='_blank' class='link-to-note'>Q 14, 28</a>, 1687). G. ricorda la &laquo;teoria della &ldquo;memoria&rdquo; escogitata dal Croce per spiegare il perch&eacute; gli artisti non si accontentino di concepire le loro opere solo idealmente ma le scrivano o le scolpiscano, ecc.&raquo; (<a href='http://dl.gramsciproject.org/quaderno/11/nota/29' target='_blank' class='link-to-note'>Q 11, 29</a>, 1441-2). A tale teoria egli contrappone l'idea secondo cui l'artista &laquo;non scrive o dipinge, ecc., cio&egrave; non &ldquo;segna&rdquo; esteriormente i suoi fantasmi solo per &ldquo;un suo ricordo&rdquo;, per poter rivivere l'istante della creazione, ma &egrave; artista solo in quanto &ldquo;segna&rdquo; esteriormente, oggettivizza, storicizza i suoi fantasmi&raquo; (<a href='http://dl.gramsciproject.org/quaderno/14/nota/28' target='_blank' class='link-to-note'>Q 14, 28</a>, 1686). Anche perch&eacute; l'arte non pu&ograve; non risentire del fatto di essere &laquo;sempre legata a una determinata cultura o civilt&agrave;&raquo; (<a href='http://dl.gramsciproject.org/quaderno/21/nota/1' target='_blank' class='link-to-note'>Q 21, 1</a>, 2109). Va letto cos&igrave; il peso che i Q attribuiscono al contenuto in ambito artistico e alla sua portata sociale. In <a href='http://dl.gramsciproject.org/quaderno/15/nota/38' target='_blank' class='link-to-note'>Q 15, 38</a>, 1793 si comprende con chiarezza come, per G., analizzare il contenuto di un prodotto estetico coincida con &laquo;la ricerca di quale massa di sentimenti, di quale atteggiamento verso la vita circoli nell'opera d'arte stessa&raquo;. La concezione di contenuto che i Q propongono appare dunque assai ampia. Nella prosa narrativa, ad esempio, per contenuto &laquo;non basta intendere la scelta di un dato ambiente: ci&ograve; che &egrave; essenziale per il contenuto &egrave; l'atteggiamento dello scrittore e di una generazione verso questo ambiente. L'atteggiamento solo determina il mondo culturale di una generazione e di un'epoca e quindi il suo stile&raquo; (<a href='http://dl.gramsciproject.org/quaderno/8/nota/9' target='_blank' class='link-to-note'>Q 8, 9</a>, 943). Non deve pertanto sorprendere che tra i modelli gramsciani spicchi Francesco De Sanctis, la cui critica viene giudicata militante e non &laquo;frigidamente estetica&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>Q 4, 5</a>, 426). L'importanza di De Sanctis consiste nell'aver fornito una persuasiva risposta alla problematica delle relazioni che intercorrono tra forma, contenuto e societ&agrave;. Quello di De Sanctis, infatti, &egrave; un approccio all'arte contraddistinto anche da un chiaro impegno civile, in cui &laquo;le analisi del contenuto, la critica della &ldquo;struttura&rdquo; delle opere, cio&egrave; anche della coerenza logica e storica-attuale delle masse di sentimenti rappresentati sono legate a questa lotta culturale&raquo; (<a href='http://dl.gramsciproject.org/quaderno/4/nota/5' target='_blank' class='link-to-note'>ibid.</a>). Il ricorso a De Sanctis, oltre che rimarcare l'importanza dello spessore morale, semantico e politico nel fatto artistico, mostra anche quanto G. tenga in considerazione la forma e testimonia del ruolo tutt'altro che secondario rivestito da quest'ultima nella dinamica della sintesi con il contenuto. La ragione per cui G. prende De Sanctis a modello del corretto modo di fare critica da parte dei filosofi della prassi &egrave; che l'autore della Storia della letteratura italiana pu&ograve; servire da paradigma a un'ermeneutica e a una storiografia letteraria in cui si fondano &laquo;la lotta per una nuova cultura, cio&egrave; per un nuovo umanesimo, la critica del costume, dei sentimenti e delle concezioni del mondo con la critica estetica&raquo; (<a href='http://dl.gramsciproject.org/quaderno/23/nota/2' target='_blank' class='link-to-note'>Q 23, 2</a>, 2188). I Q non condannano quindi l'esteticit&agrave; dell'arte: il rifiuto riguarda la critica estetica considerata come fine a se stessa, ossia il vuoto formalismo, il quale affligge anche diverse esperienze artistiche, come quella ungarettiana (<a href='http://dl.gramsciproject.org/quaderno/4/nota/5' target='_blank' class='link-to-note'>Q 4, 5</a>, 425; <a href='http://dl.gramsciproject.org/quaderno/4/nota/5' target='_blank' class='link-to-note'>ivi</a>, 427; <a href='http://dl.gramsciproject.org/quaderno/23/nota/3' target='_blank' class='link-to-note'>Q 23, 3</a>, 2190). Gli attacchi di G., tuttavia, non risparmiano neppure il contenutismo, vale a dire la riduzione del valore di un'opera d'arte, trascurandone completamente la forma, ai suoi soli contenuti: &laquo;Ci&ograve; che si esclude &egrave; che un'opera sia bella per il suo contenuto morale e politico e non gi&agrave; per la sua forma in cui il contenuto astratto si &egrave; fuso e immedesimato&raquo; (<a href='http://dl.gramsciproject.org/quaderno/15/nota/38' target='_blank' class='link-to-note'>Q 15, 38</a>, 1793). Di qui il seguente paradosso: &laquo;Due scrittori possono rappresentare (esprimere) lo stesso momento storico-sociale, ma uno pu&ograve; essere artista e l'altro un semplice untorello&raquo; (<a href='http://dl.gramsciproject.org/quaderno/23/nota/3' target='_blank' class='link-to-note'>Q 23, 3</a>, 2187). Emerge cos&igrave; la posizione di rilievo che la dimensione estetica, nella sua organicit&agrave; di forma e contenuto, riveste all'interno dei rapporti che legano reciprocamente struttura e sovrastruttura. G. non manca di osservare quanto l'arte debba alla storia: &laquo;La letteratura non genera letteratura ecc., cio&egrave; le ideologie non creano ideologie, le superstrutture non generano superstrutture altro che come eredit&agrave; di inerzia e di passivit&agrave;: esse sono generate, non per &ldquo;partenogenesi&rdquo; ma per l'intervento dell'elemento &ldquo;maschile&rdquo; &ndash; la storia &ndash; l'attivit&agrave; rivoluzionaria che crea il &ldquo;nuovo uomo&rdquo;, cio&egrave; nuovi rapporti sociali&raquo; (<a href='http://dl.gramsciproject.org/quaderno/6/nota/64' target='_blank' class='link-to-note'>Q 6, 64</a>, 733). Accade che non si riesca a intendere concretamente &laquo;che lottando per riformare la cultura si giunge a modificare il &ldquo;contenuto&rdquo; dell'arte, si lavora a creare una nuova arte, non dall'esterno (pretendendo un'arte didascalica, a tesi, moralistica), ma dall'intimo, perch&eacute; si modifica tutto l'uomo in quanto si modificano i suoi sentimenti, le sue concezioni e i rapporti di cui l'uomo &egrave; l'espressione necessaria&raquo; (<a href='http://dl.gramsciproject.org/quaderno/21/nota/20' target='_blank' class='link-to-note'>Q 21, 20</a>, 2109). I Q, nondimeno, mettono in luce anche un momento che risulta all'apparenza opposto: quello in cui &egrave; l'arte a fare la storia. &Egrave; sempre avvenuto che nella storia &laquo;ogni nuova civilt&agrave;, in quanto era tale, anche compressa, combattuta, in tutti i modi impastoiata, si sia precisamente espressa letterariamente prima che nella vita statale, anzi la sua espressione letteraria sia stata il modo di creare le condizioni intellettuali e morali per l'espressione legislativa e statale&raquo; (<a href='http://dl.gramsciproject.org/quaderno/15/nota/19' target='_blank' class='link-to-note'>Q 15, 19</a>, 1777). In <a href='http://dl.gramsciproject.org/quaderno/6/nota/19' target='_blank' class='link-to-note'>Q 6, 19</a>, 699, come anche in altri punti dei Q, si ritrova l'espressione &laquo;arte politica&raquo;, intendendo con ci&ograve; le teorie e le tecniche della politica. Nonostante G. segnali, in <a href='http://dl.gramsciproject.org/quaderno/5/nota/127' target='_blank' class='link-to-note'>Q 5, 127</a>, 661, il distacco &laquo;dell'intuizione politica dall'intuizione estetica, o lirica, o artistica&raquo;, solo per metafora si pu&ograve; parlare di arte politica. In questo caso, secondo G., l'intuizione politica &laquo;non si esprime nell'artista, ma nel &ldquo;capo&rdquo;&raquo; (<a href='http://dl.gramsciproject.org/quaderno/5/nota/127' target='_blank' class='link-to-note'>ibid.</a>).</p></body></html>