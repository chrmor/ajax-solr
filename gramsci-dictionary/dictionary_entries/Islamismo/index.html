<html><head><title>Gramsci Dictionary: Islamismo</title></head><body><h1>Islamismo</h1><p> Pi&ugrave; volte G. sottolinea l'influenza che la cultura islamica ha avuto sulla civilt&agrave; &ldquo;occidentale&rdquo;, specialmente attraverso la Spagna e la Sicilia medievali. Premesso che il moderno mondo arabo-musulmano dovr&agrave; prima o poi adeguarsi alla civilt&agrave; occidentale (intesa soprattutto come industrialismo), G. constata che la tragedia dell'islam &egrave; che una societ&agrave; &laquo;intorpidita da secoli di isolamento&raquo; deve ora &laquo;correre vertiginosamente&raquo; per modernizzarsi. Il processo &egrave; agevolato dall'assenza di una &laquo;massiccia organizzazione ecclesiastica&raquo; come quella cattolica (<a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 247-8), mentre esistono delle &laquo;tendenze modernizzanti&raquo; simili a quelle presenti nel cattolicesimo (<a href='http://gramscisource.org/quaderno/20/nota/4' target='_blank' class='link-to-note'>Q 20, 4</a>, 2090). In <a href='http://gramscisource.org/quaderno/2/nota/30' target='_blank' class='link-to-note'>Q 2, 30</a>, 186-8 si trova un breve ma incisivo schizzo sia della labile situazione politica nel Medio Oriente dopo la disfatta dell'impero ottomano sia di alcuni dei principali dirigenti arabi, i cui eredi saranno per decenni a venire i regnanti in molti paesi della zona (Arabia Saudita, Libia, Siria, Iraq, Giordania, Yemen). La legittimit&agrave; della leadership politica di alcuni di questi dirigenti era stata rivendicata in base alla loro parentela con la famiglia del profeta (v. <a href='http://gramscisource.org/quaderno/2/nota/30' target='_blank' class='link-to-note'>Q 2, 30</a> e <a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>), il che significa, secondo G., che la principale contraddizione nel mondo islamico era diventata quella tra il &laquo;&ldquo;sentimento nazionale&rdquo;&raquo; da una parte e il &laquo;cosmopolitismo teocratico&raquo;, una forma di panislamismo, dall'altra (<a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 248). G. non d&agrave; grande risalto alle differenze, allora relativamente ininfluenti, tra sciiti e sunniti, ma attira l'attenzione sul &ldquo;puritanesimo&rdquo; talvolta causa di ribellioni che, come nel caso dei wahhabiti dell'Arabia Saudita, rivendicarono un &laquo;ritorno alle &ldquo;origini&rdquo;&raquo; (<a href='http://gramscisource.org/quaderno/2/nota/90' target='_blank' class='link-to-note'>ibid.</a>). Altra tendenza &ldquo;puritana&rdquo;, molto diversa, &egrave; quella dei santi soprattutto maghrebini o sufici o dei marabutti, i quali, secondo la fonte fascista citata da G., potrebbero rappresentare &laquo;l'ostacolo maggiore&raquo; oppure &laquo;un'ausiliaria preziosa dell'espansione europea&raquo; (<a href='http://gramscisource.org/quaderno/5/nota/90' target='_blank' class='link-to-note'>Q 5, 90</a>, 623).</p><h2>DEREK BOOTHMAN</h2></body></html>