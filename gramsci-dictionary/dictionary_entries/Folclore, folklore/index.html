<html><head><title>Gramsci Dictionary: Folclore, folklore</title></head><body><h1>Folclore, folklore</h1><p> Nelle due differenti forme di scrittura, &laquo;folclore&raquo; e &laquo;folklore&raquo; sono rintracciabili gi&agrave; negli scritti precarcerari, ma la loro ricorrenza &egrave; piuttosto scarsa, a differenza di quanto accade in LC e Q. In una delle prime lettere alla cognata Tania dal confino (in data 19 dicembre 1926), parlando dei coatti di Ustica, G. scrive che &laquo;si potrebbero fare delle osservazioni di psicologia e di folklore di carattere unico&raquo; (LC 19). Lo spunto, in parte sviluppato nella successiva corrispondenza, si arricchir&agrave; con la descrizione (in una lettera dell'11 aprile 1927) delle diverse culture carcerarie (calabresi, napoletane, pugliesi, siciliane), osservate durante il trasferimento da Ustica a Milano (LC 69, a Tania). Si coglie gi&agrave; in queste prime pagine carcerarie l'eco, o il prolungamento, delle riflessioni svolte in Alcuni temi della quistione meridionale. Pi&ugrave; in generale, nelle LC sono numerosi i riferimenti ad aspetti della cultura sarda: al ricordo di fatti e circostanze si unisce la richiesta di nuove forme espressive e testi del folclore locale: &laquo;fanno per qualche festa le gare poetiche, scrivimi quali temi vengono cantati [...]. Sai che queste cose mi hanno sempre interessato molto&raquo; (LC 122, alla madre, 3 ottobre 1927). Le lettere ai figli sono ricche di storie e racconti che rinviano a motivi della tradizione popolare. Analogamente nel laboratorio dei Q si rintracciano annotazioni su proverbi e massime (ad esempio <a href='http://gramscisource.org/quaderno/8/nota/154' target='_blank' class='link-to-note'>Q 8, 154</a>, 1033-4 e <a href='http://gramscisource.org/quaderno/14/nota/50' target='_blank' class='link-to-note'>Q 14, 50</a>, 1708-9), traduzioni di fiabe (Grimm), riferimenti a canti e a forme espressive teatrali e della letteratura popolare (<a href='http://gramscisource.org/quaderno/6/nota/207' target='_blank' class='link-to-note'>Q 6, 207</a>, 844-5). Si tratta di indizi utili ad avvalorare l'ipotesi che in G. il folclore non sia un aspetto marginale o occasionale, &laquo;sciocchezze senza cabu n&eacute; coa&raquo; (LC 123), ma &laquo;una cosa che &egrave; molto seria e da prendere sul serio&raquo; (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2314). Potremmo ritenere le tracce indicate come un primo livello della riflessione sul tema, una sorta di &ldquo;osservazione empirica&rdquo; che sorregge la riflessione pi&ugrave; matura. Nella pagina d'apertura dei Q (8 febbraio 1929), Il concetto di folklore appare al n. 7 degli Argomenti principali, collegato con il n. 13, Il &laquo;senso comune&raquo;. Il nesso &egrave; confermato nella riformulazione del piano di lavoro &ndash; risalente al novembre 1931 (secondo Gerratana) o a un anno prima (secondo Francioni) &ndash;, dove troviamo Folclore e senso comune (<a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935), con la grafia mutata. La grafia &laquo;folklore&raquo; &egrave; utilizzata per gli anni 1929-1930 e ricompare, quasi di sfuggita, in un Testo B dell'ottobre 1931 (<a href='http://gramscisource.org/quaderno/7/nota/62' target='_blank' class='link-to-note'>Q 7, 62</a>, 901); in questo stesso mese si rinviene, per la prima volta, &laquo;folclore&raquo; (<a href='http://gramscisource.org/quaderno/6/nota/153' target='_blank' class='link-to-note'>Q 6, 153</a>, 810, Testo B), grafia poi stabilmente adottata. Una prima rapida ricognizione di folklore o folclore evidenzia come nei Q siano diversi i luoghi in cui gli appunti di prima stesura trovino, rivisti e ampliati, migliore sistemazione: tra le note di Introduzione allo studio della filosofia (Q 11); nelle Osservazioni sul &laquo;Folclore&raquo; (Q 27); meno addensata, la voce appare anche in Letteratura popolare (Q 21) e in Critica letteraria (Q 23); qualche riferimento nei Q 12 e 24. Vi sono inoltre interessanti Testi B (<a href='http://gramscisource.org/quaderno/5/nota/156' target='_blank' class='link-to-note'>Q 5, 156</a>, 679-80, Folklore e <a href='http://gramscisource.org/quaderno/9/nota/15' target='_blank' class='link-to-note'>Q 9, 15</a>, 1105, Folclore), ripresi redazionalmente, nell'ambito dell'edizione tematica dei Q, nel volume Letteratura e vita nazionale (1950), a completare le due note originarie di Osservazioni sul &laquo;Folclore&raquo;. Nella riflessione gramsciana rimane centrale l'attenzione teorico-filosofica, sebbene negli scritti carcerari siano presenti ulteriori aspetti, metodologici e tematici (classificazione del folclore, considerazioni su alcuni temi del folclore giuridico, sui proverbi, di letteratura e teatro popolari ecc.), che arricchiscono il ventaglio di elementi (norme, tendenze e dinamiche) utili a definire una strategia politica e pratica. La riflessione sul folclore giunger&agrave; a risultati tanto avanzati da essere, ancora oggi, terreno di vivace e produttiva discussione critica. Folclore e senso comune &egrave; il nesso che immediatamente s'affaccia nei Q, dove G. osserva che &laquo;ogni strato sociale ha il suo &ldquo;senso comune&rdquo;&raquo; e &laquo;ogni corrente filosofica lascia una sedimentazione di &ldquo;senso comune&rdquo;&raquo; (<a href='http://gramscisource.org/quaderno/1/nota/65' target='_blank' class='link-to-note'>Q 1, 65</a>, 76), non &laquo;qualcosa di irrigidito e immobile&raquo;, ma che &laquo;si trasforma continuamente [...]. Il &ldquo;senso comune&rdquo; &egrave; il folklore della &ldquo;filosofia&rdquo; e sta di mezzo tra il &ldquo;folklore&rdquo; vero e proprio (cio&egrave; come &egrave; inteso) e la filosofia&raquo;. Esso &laquo;crea il futuro folklore, cio&egrave; una fase pi&ugrave; o meno irrigidita di un certo tempo e luogo. (Occorrerebbe fissare bene questi concetti, ripensandoli a fondo)&raquo; (<a href='http://gramscisource.org/quaderno/1/nota/65' target='_blank' class='link-to-note'>ibid.</a>). Si instaura un immediato collegamento tra folclore, senso comune e filosofia, relazione che costituisce il primo blocco di quei lemmi (visione e concezione del mondo, religione, buon senso, conformismo, tradizione, morale ecc.) che vengono a formare una &ldquo;rete concettuale&rdquo; attorno al lemma &laquo;ideologia&raquo;. L'importanza delle osservazioni gramsciane sta nella diversa prospettiva adottata nel leggere la materia folclorica rispetto agli studiosi del suo tempo. Per G. il folclore &laquo;&egrave; stato finora studiato (in realt&agrave; finora &egrave; stato solo raccolto materiale grezzo) come elemento &ldquo;pittoresco&rdquo;. Bisognerebbe studiarlo come &ldquo;concezione del mondo&rdquo; di determinati strati della societ&agrave;, che non sono toccati dalle correnti moderne di pensiero. Concezione del mondo non solo non elaborata e sistemizzata [...], ma molteplice, nel senso che &egrave; una giustapposizione meccanica di parecchie concezioni del mondo, se addirittura non &egrave; un museo di frammenti di tutte le concezioni del mondo e della vita che si sono succedute nella storia. Anche il pensiero e la scienza moderna danno elementi al folklore&raquo; (<a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89). L'accento &egrave; posto su &laquo;concezione del mondo e della vita&raquo;, propria di &laquo;determinati strati della societ&agrave; [...] non toccati dalle correnti moderne di pensiero&raquo;. S'intravede in questa analisi la filigrana di competenze linguistiche, frutto degli studi con Matteo Bartoli, il metodo storico e la filologia negli anni di &ldquo;garzonato universitario&rdquo;. Risale ai primi anni dell'attivit&agrave; giornalistica la &ldquo;cronaca teatrale&rdquo; La rievocazione di Gelindo (25 dicembre 1915, in CT 737-8), in cui G. descrive la maschera di Gelindo come &laquo;incarnazione dello spirito popolare piemontese [...], che si colloca in margine allo svolgersi degli avvenimenti e li chiosa, li commenta, vi partecipa contrapponendo loro la sua particolare visione del mondo e la sua vita di tutti i giorni&raquo;. Aggiungendo che, alla dimensione &ldquo;cristallizzata&rdquo; fornita da Gelindo si giustappone Gianduja, &laquo;sempre attivo nello spirito popolare&raquo; (<a href='http://gramscisource.org/quaderno/1/nota/89' target='_blank' class='link-to-note'>ivi</a>, 737) a commentare criticamente le guerre recenti e quella in corso. G. scriver&agrave; pi&ugrave; acutamente in carcere, analizzando i diversi strati sociali popolari, della distinzione tra &laquo;quelli fossilizzati che rispecchiano condizioni di vita passata e quindi conservativi e reazionari, e quelli che sono una serie di innovazioni, spesso creative e progressive, determinate spontaneamente da forme e condizioni di vita in processo di sviluppo e che sono in contraddizione, o solamente diverse, dalla morale degli strati dirigenti&raquo; (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2313). In altro momento dell'attivit&agrave; politica, nella Presentazione di uno scrittore proletario, aveva pure scritto che &laquo;esiste una concezione della vita e del mondo che noi chiamiamo proletaria, una concezione che &egrave; propria della classe dei lavoratori&raquo; (in &ldquo;L'Ordine Nuovo&rdquo;, 6-13 dicembre 1919; l'attribuzione &egrave; di Leonetti). Strati sociali differenti, ma non distanti nella visione del mondo. Del resto campagna e fabbrica si toccano l&agrave; dove G. &ndash; scrivendo nei Q di &laquo;spontaneit&agrave; e direzione consapevole&raquo; &ndash; afferma che il primo elemento &egrave; &laquo;caratteristico della &ldquo;storia delle classi subalterne&rdquo; e anzi degli elementi pi&ugrave; marginali e periferici di queste classi, che non hanno raggiunto la coscienza della classe &ldquo;per s&eacute;&rdquo; e che perci&ograve; non sospettano neanche che la loro storia possa avere una qualsiasi importanza e che abbia un qualsiasi valore lasciarne tracce documentarie&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 328). Concezioni del mondo diversificate, quindi, cos&igrave; come &laquo;la storia dei gruppi sociali subalterni &egrave; necessariamente disgregata ed episodica&raquo;; ma in essi vi &egrave; &laquo;la tendenza all'unificazione sia pure su piani provvisori&raquo;, nonostante le classi dominanti la spezzino continuamente (<a href='http://gramscisource.org/quaderno/25/nota/2' target='_blank' class='link-to-note'>Q 25, 2</a>, 2283). Strati sociali &laquo;in contrasto colla societ&agrave; ufficiale&raquo; (<a href='http://gramscisource.org/quaderno/5/nota/156' target='_blank' class='link-to-note'>Q 5, 156</a>, 680). Gi&agrave; Crocioni nel saggio Le superstizioni, i pregiudizi e la scuola (in &ldquo;La Cultura popolare&rdquo;, 2, 1921), probabilmente noto a G., aveva scritto che &laquo;in una medesima societ&agrave; si perpetuano due maniere fondamentali di concepire la vita e le sue manifestazioni, quella del popolo ignorante e quella della gente civile&raquo;. Tesi che riprender&agrave; in Problemi fondamentali del Folklore (Crocioni 1928, 21-2), libro che G. inserisce tra i suoi appunti bibliografici (<a href='http://gramscisource.org/quaderno/1/nota/86' target='_blank' class='link-to-note'>Q 1, 86</a>, 88) e che conosce per la recensione di Ciampini (<a href='http://gramscisource.org/quaderno/1/nota/89' target='_blank' class='link-to-note'>Q 1, 89</a>, 89-90). La collazione del testo gramsciano col volume di Crocioni svela inaspettate analogie. Ad esempio: a) il disgregarsi e il mutare dei fatti folclorici: G. scrive di quel &laquo;lavorio di adattamento&raquo; che &laquo;si verifica ancora nella musica popolare, per i motivi [musicali] popolarmente diffusi: quante canzoni d'amore non sono diventate politiche, passando per due tre elaborazioni?&raquo; (<a href='http://gramscisource.org/quaderno/6/nota/208' target='_blank' class='link-to-note'>Q 6, 208</a>, 846). Analogamente Crocioni scrive che il folclore &laquo;si logora, s'impoverisce, si attenua, si rinnova, si rafforza, si arricchisce, e va [...] gettando da s&eacute; elementi resi superflui ed inutili, accogliendone altri fatti necessari e preziosi, modificando il suo retaggio, scambiandolo da luogo a luogo, variando forme ed aspetti, si evolve nel tempo, come si diversifica nello spazio; a tal punto che superstizioni nuove sopravvengono, mentre la serie pareva conchiusa; [...] nuovi proverbi alle norme tradizionali della vita sociale; gli stessi fatti pi&ugrave; cospicui e tremendi che si verificano sotto i nostri occhi, non ostante il clamore delle gazzette, vengono appresi e spiegati in modi inaspettati e sorprendenti&raquo; (Crocioni 1928, 30-1); b) l'attenzione al &laquo;&ldquo;folclore moderno&rdquo;&raquo; come fatto contemporaneo, prodotto sia da &laquo;certe nozioni scientifiche e certe opinioni&raquo; (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2312), sia dall'agire attivo e creativo di determinati strati della popolazione, vede un corrispettivo in Crocioni quando questi sostiene che &laquo;il folklore studia solo le sopravvivenze, gli avanzi di ci&ograve; che fu, e non piuttosto di ci&ograve; che &egrave;, sia esso di formazione antica sia di recente, abbia carattere tradizionale o aspetto di modernit&agrave;&raquo; (Crocioni 1928, 28), e dovranno inoltre proseguirsi le indagini &laquo;sul folklore cittadino tanto trascurato, quanto &egrave; invece indagato il campagnolo&raquo; (<a href='http://gramscisource.org/quaderno/27/nota/1' target='_blank' class='link-to-note'>ivi</a>, 58). Non va d'altro canto dimenticato che G. ben conosce il mondo culturale urbano dell'operaio di fabbrica, su cui tanto ha scritto nelle pagine dell'&ldquo;Ordine Nuovo&rdquo;, cos&igrave; come ha ben presenti le esperienze proletkultiste osservate nel periodo di permanenza in URSS. Tutti motivi che orientano la visione gramsciana sul &ldquo;folclore&rdquo;; c) la necessit&agrave; per G. che il folclore sia studiato criticamente nella scuola, non per conservarlo ma per superarlo, espungendone gli aspetti anacronistici (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1540; <a href='http://gramscisource.org/quaderno/4/nota/50' target='_blank' class='link-to-note'>Q 4, 50</a>, 485; <a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2314), tema che trova in Crocioni istanze analoghe: &laquo;Si pu&ograve;, forse, continuare ad ammaestrare gli adolescenti [...], senza aver prima intimamente compreso la mentalit&agrave; degli scolari, l'ambiente in cui si vengono formando, le idee che gi&agrave; hanno acquisite, senza sapere quali debbano essere favorite e avviate e sviluppate, quali corrette o addirittura combattute e respinte?&raquo; (Crocioni 1928, 39); &laquo;Essere accanto alla civilt&agrave; e rimanerne fuori, anzi al di sotto. Conversare, convivere con gli uomini del secolo ventesimo, e serbare la mentalit&agrave; di dieci secoli addietro! Oh! &egrave; ben triste!&raquo; (<a href='http://gramscisource.org/quaderno/27/nota/1' target='_blank' class='link-to-note'>ivi</a>, 51). G. si distingue decisamente dagli studiosi coevi &ndash; paurosi che la modernit&agrave; distrugga l'oggetto della loro scienza (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1506) &ndash; l&agrave; dove il complesso dei fatti folclorici non &egrave; colto nel contesto del legame quotidiano con la fatica e il lavoro, ma ridotto a &laquo;pittoresco rappresentante di sentimenti o costumi curiosi e bizzarri&raquo; (<a href='http://gramscisource.org/quaderno/9/nota/42' target='_blank' class='link-to-note'>Q 9, 42</a>, 1121). Si oppone alla sua riduzione a curiosit&agrave;, a manifestazione spettacolare, &ldquo;folcloristica&rdquo; appunto, che la politica culturale del fascismo impone come strategia del consenso. Il &ldquo;ritmo del pensiero&rdquo; gramsciano sul folclore tenta una sorta di definizione, prima segnalandolo come &laquo;fenomeno complesso che non si lascia definire brevemente&raquo; (<a href='http://gramscisource.org/quaderno/9/nota/15' target='_blank' class='link-to-note'>Q 9, 15</a>, 1105), poi parlando di &laquo;sistema di credenze, superstizioni, opinioni, modi di vedere e di operare che si affacciano in quello che generalmente si chiama &ldquo;folclore&rdquo;&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1375, assente in Testo A), passo che si apre con un riferimento alla &laquo;religione popolare&raquo;. Pi&ugrave; in generale, G. sostiene l'esistenza di una &laquo;&ldquo;religione di popolo&rdquo;&raquo; diversa da quella degli intellettuali (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2312); distingue anzi un cattolicesimo dei contadini, dei piccolo borghesi e operai di citt&agrave;, delle donne, degli intellettuali (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1397), ma soprattutto mostra come esso sia &laquo;un elemento del disgregato senso comune&raquo;, dove il rapporto religione-senso comune &egrave; molto pi&ugrave; &laquo;intimo&raquo; del nesso senso comune-filosofia (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1378). La religione attuale, cos&igrave; come quelle passate, lascia sedimenti nei costumi e contribuisce alla formazione della &laquo;&ldquo;morale del popolo&rdquo;&raquo; con &laquo;imperativi che sono molto pi&ugrave; forti, tenaci ed effettuali che non quelli della &ldquo;morale&rdquo; ufficiale&raquo; (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2313). Contestualmente, G. approfondisce la critica a certa pubblicistica superficiale sul &ldquo;diritto naturale&rdquo;. Tra i punti analizzati, G. si sofferma su quella &laquo;massa di opinioni &ldquo;giuridiche&rdquo; popolari, che assumono la forma del &ldquo;diritto naturale&rdquo; e sono il &ldquo;folclore&rdquo; giuridico&raquo;, cio&egrave; &laquo;quell'insieme di opinioni e di credenze sui &ldquo;proprii&rdquo; diritti che circolano ininterrottamente nelle masse popolari, che si rinnovano di continuo sotto la spinta delle condizioni reali di vita e dello spontaneo confronto tra il modo di essere dei diversi ceti&raquo; (<a href='http://gramscisource.org/quaderno/27/nota/2' target='_blank' class='link-to-note'>Q 27, 2</a>, 2314-7): egli mostra l'influenza della religione su queste correnti. Oltre questi elementi, anche il pensiero e la scienza moderna con &laquo;nozioni scientifiche e certe opinioni, avulse dal loro complesso e pi&ugrave; o meno sfigurate, cadono continuamente nel dominio popolare e sono &ldquo;inserite&rdquo; nel mosaico della tradizione&raquo; (<a href='http://gramscisource.org/quaderno/27/nota/1' target='_blank' class='link-to-note'>Q 27, 1</a>, 2312). Vi sono tutti gli elementi per giudicare il folclore, come il senso comune, una &laquo;concezione del mondo disgregata, incoerente, inconseguente&raquo; (<a href='http://gramscisource.org/quaderno/8/nota/173' target='_blank' class='link-to-note'>Q 8, 173</a>, 1045) e, in altri luoghi, &laquo;frammentaria&raquo;, &laquo;meccanica&raquo;, &laquo;degradata&raquo;, &laquo;stratificata&raquo;, &laquo;occasionale&raquo;. Aggettivi che qualificano il folclore in modo negativo, regressivo, conservatore e passivo. Ma esso produce spontaneamente anche frammenti positivi, progressivi, innovativi e attivi in quegli strati della popolazione in grado di esprimere propri &laquo;intellettuali organici&raquo;. Il pensiero gramsciano affida a loro il compito, lavorando su questi elementi, di agire per trasformare il contesto sociale determinato (&laquo;blocco storico&raquo;, &laquo;consenso&raquo;, &laquo;egemonia&raquo;), introducendo forme di nuova cultura e una nuova concezione del mondo. Riforma intellettuale e morale, progresso intellettuale di massa non possono avvenire se non elevando qualit&agrave;, competenze e saperi di un mondo subalterno, facendo leva sulla capacit&agrave; autonoma e spontanea della sua parte progressiva e attiva, sulla funzione educatrice di una scuola che intrecci con sapienza pensiero critico e pratiche del fare, sul ruolo della politica-filosofia della praxis, un pensiero cio&egrave; &ldquo;coerente e sistematico&rdquo; (<a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1396) che, agendo su &laquo;societ&agrave; civile&raquo; e &laquo;societ&agrave; politica&raquo;, favorisce lo sviluppo di un &laquo;nuovo senso comune&raquo;. &laquo;Folclore&raquo;, oltre a comparire in diverse note di altro argomento, &egrave; titolo di due Testi B. Il primo riguarda la ripartizione del canto popolare di Rubieri (<a href='http://gramscisource.org/quaderno/5/nota/156' target='_blank' class='link-to-note'>Q 5, 156</a>, 679-80), in cui G. riconferma la propria lettura di &laquo;modo di concepire il mondo e la vita, in contrasto colla societ&agrave; ufficiale: in ci&ograve; e solo in ci&ograve; &egrave; da ricercare la &ldquo;collettivit&agrave;&rdquo; del canto popolare&raquo; (<a href='http://gramscisource.org/quaderno/5/nota/156' target='_blank' class='link-to-note'>ivi</a>, 680). Nel secondo, in polemica con Corso che considera i &laquo;fatti folcloristici una &ldquo;preistoria contemporanea&rdquo;&raquo;, G. giudica questa definizione &laquo;molto relativa e molto discutibile [...] poich&eacute; &egrave; difficile fare la storia delle influenze che ogni area ha accolto e spesso si paragonano entit&agrave; molto eterogenee. Il folclore, almeno in parte, &egrave; molto pi&ugrave; mobile e fluttuante della lingua e dei dialetti&raquo; (<a href='http://gramscisource.org/quaderno/9/nota/15' target='_blank' class='link-to-note'>Q 9, 15</a>, 1105).</p><h2>GIOVANNI MIMMO BONINELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Concezione del mondo'>Concezione del mondo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Disgregato, disgregazione'>Disgregato, disgregazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia'>Filosofia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Semplici'>Semplici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Senso comune'>Senso comune</a></body></html>