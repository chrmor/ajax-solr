<html><head><title>Gramsci Dictionary: Catastrofe, catastrofico</title></head><body><p> La tematizzazione gramsciana del concetto di catastrofe &egrave; strettamente intrecciata al nesso quantit&agrave;-qualit&agrave;, centrale nella filosofia della prassi: la catastrofe &egrave; l'esito di un processo molecolare di trasformazione che da quantitativa diviene qualitativa. Nelle Note autobiografiche, riflettendo sulle &laquo;catastrofi del carattere&raquo;, G. parla di &laquo;mutamenti &ldquo;molecolari&rdquo;&raquo;, cio&egrave; di un &laquo;mutamento progressivo della personalit&agrave; morale che a un certo punto da quantitativo diventa qualitativo&raquo;, determinando lo sviluppo di una &laquo;nuova personalit&agrave;, completamente nuova&raquo; (<a href='http://dl.gramsciproject.org/quaderno/15/nota/9' target='_blank' class='link-to-note'>Q 15, 9</a>, 1762-3). La riflessione sulla trasformazione e formazione della personalit&agrave; nei Q &egrave; anche strettamente connessa all'esperienza di vita raccontata nelle LC. Il prigioniero, stremato dal carcere e da condizioni di salute definite pi&ugrave; volte &laquo;catastrofiche&raquo;, teme che &laquo;l'intera personalit&agrave; sar&agrave; inghiottita da un nuovo &ldquo;individuo&rdquo;&raquo;; osserva il suo processo di trasformazione molecolare &ndash; &laquo;un simile mutamento sta avvenendo in me (cannibalismo a parte)&raquo; (LC 693, a Tania 6 marzo 1931) &ndash; e racconta, attraverso il paragone col naufrago che diventa antropofago, anche la paura di una sua &ldquo;catastrofe del carattere&rdquo;. Tale riflessione gramsciana sui processi di trasformazione della personalit&agrave; &egrave; ampiamente traducibile in quella sui processi di trasformazione economica e sociale, anch'essi articolati lungo il nesso molecolare-catastrofico. Argomentando la tesi del carattere &laquo;&ldquo;storico&rdquo;reale&raquo; e non &laquo;metodologico&raquo; del significato di &laquo;&ldquo;tendenziale&rdquo;&raquo; nella legge sulla caduta del saggio di profitto, G. afferma che il termine serve a indicare il &laquo;processo dialettico per cui la spinta molecolare progressiva porta a un risultato tendenzialmente catastrofico nell'insieme sociale, risultato da cui partono altre spinte singole progressive in un processo di continuo superamento che per&ograve; non pu&ograve; prevedersi infinito, anche se si disgrega in un numero molto grande di fasi intermedie di diversa misura e importanza&raquo; (<a href='http://dl.gramsciproject.org/quaderno/10b/nota/36' target='_blank' class='link-to-note'>Q 10 II, 36</a>, 1283). Dunque, la storicit&agrave; del processo, o meglio dei processi molecolari, rende storicamente tendenziale la prospettiva catastrofica: lungo la polarit&agrave; molecolare-catastrofico G. articola una sua teoria della trasformazione in chiara antitesi a ogni teoria del crollo e, quindi, a ogni accezione deterministica della catastrofe e del nesso quantit&agrave;-qualit&agrave;. G. polemizza con la strumentale interpretazione crociana della legge sul saggio di profitto, che &laquo;&ldquo;importerebbe n&eacute; pi&ugrave; n&eacute; meno che la fine automatica e imminente della societ&agrave; capitalistica&rdquo;. Niente di automatico e tanto meno di imminente&raquo; (<a href='http://dl.gramsciproject.org/quaderno/10b/nota/36' target='_blank' class='link-to-note'>ibid.</a>). E, nella stessa nota, inserisce l'interpretazione catastrofista della legge nell'ambito di un processo di mitizzazione di &laquo;molte affermazioni dell'economia critica&raquo;: &egrave; &laquo;il metodo politico di forzare arbitrariamente una tesi scientifica per trarne un mito popolare energetico e propulsivo&raquo;, un metodo che G. propende per considerare &laquo;inetto in ultima analisi&raquo; e paragonabile &laquo;all'uso degli stupefacenti che creano un istante di esaltazione delle forze fisiche e psichiche ma debilitano permanentemente l'organismo&raquo; (<a href='http://dl.gramsciproject.org/quaderno/10b/nota/36' target='_blank' class='link-to-note'>ivi</a>, 1283-4). E infatti, nel chiedersi se l'origine della legge non sia interpretabile come risposta allo scientismo positivista e al mito del progresso, G. riflette proprio sugli effetti mistificanti e passivizzanti della mitizzazione e della forzata interpretazione positivistica della legge stessa: &laquo;&egrave; da vedere se non sia stata legittima e di larga portata la reazione del Marx, che colla legge tendenziale della caduta del saggio del profitto e col cos&igrave; detto catastrofismo gettava molta acqua nel fuoco; &egrave; da vedere anche in che misura l'&ldquo;oppiomania&rdquo; abbia impedito una analisi pi&ugrave; accurata delle proposizioni del Marx&raquo; (<a href='http://dl.gramsciproject.org/quaderno/28/nota/11' target='_blank' class='link-to-note'>Q 28, 11</a>, 2330). Sempre in chiave antipassiva, G. critica anche le interpretazioni economicistiche a lui contemporanee, in particolare quelle di marca sindacale e luxemburghiana. Ad esempio, in termini critici nei confronti delle cosiddette teorie del crollo, G. polemizza col catastrofismo inteso come trasposizione politica dell'economismo di un certo sindacalismo (il riferimento esplicito &egrave; a Maurras, ma la critica implicita &egrave; rivolta a Bordiga): &laquo;Nella concezione di Maurras esistono molti tratti simili a quelli di certe teorie formalmente catastrofiche di certo economismo e sindacalismo. &Egrave; spesso avvenuta questa trasposizione nel campo politico e parlamentare di concezioni nate sul terreno economico e sindacale. Ogni astensionismo politico in generale e non solo quello parlamentare si basa su una simile concezione meccanicamente catastrofica: la forza dell'avversario croller&agrave; matematicamente se con metodo rigorosamente intransigente lo si boicotter&agrave; nel campo governativo (allo sciopero economico si accoppia lo sciopero e il boicottaggio politico)&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1647). E ancora nella polemica anticatastrofista G. critica il &laquo;pregiudizio &ldquo;economistico&rdquo; e spontaneista&raquo; della Luxemburg, riflettendo sulla &laquo;efficacia dell'elemento economico immediato&raquo; e sul rapporto tra i concetti di &laquo;guerra manovrata e guerra di posizione&raquo; nell'arte militare e nell'arte politica (<a href='http://dl.gramsciproject.org/quaderno/13/nota/24' target='_blank' class='link-to-note'>Q 13, 24</a>, 1613-4): negli &laquo;Stati pi&ugrave; avanzati [...] la &ldquo;societ&agrave; civile&rdquo; &egrave; diventata una struttura molto complessa e resistente alle &ldquo;irruzioni&rdquo; catastrofiche dell'elemento economico immediato (crisi, depressioni ecc.); le superstrutture della societ&agrave; civile sono come il sistema delle trincee nella guerra moderna&raquo; (<a href='http://dl.gramsciproject.org/quaderno/13/nota/24' target='_blank' class='link-to-note'>ivi</a>, 1615). Nessun crollo &egrave; prevedibile o attendibile in Occidente: niente di automatico e tantomeno di imminente. La critica al catastrofismo assume cio&egrave; una sua peculiare densit&agrave; e cogenza nell'ambito della riflessione sul carattere complesso della societ&agrave; civile contemporanea negli Stati occidentali. La tensione molecolare-catastrofico si connette allora, nelle societ&agrave; contemporanee &ndash; in cui si verificano &laquo;crisi economiche e morali a tendenza spesso catastrofica&raquo; (<a href='http://dl.gramsciproject.org/quaderno/22/nota/1' target='_blank' class='link-to-note'>Q 22, 1</a>, 2139) &ndash;, all'analisi dello &laquo;sviluppo del capitalismo&raquo; come &laquo;&ldquo;continua crisi&rdquo;&raquo; (<a href='http://dl.gramsciproject.org/quaderno/15/nota/5' target='_blank' class='link-to-note'>Q 15, 5</a>, 1756-7): G. legge cos&igrave; quegli &laquo;avvenimenti che assumono il nome di crisi e che si prolungano in forma catastrofica dal 1929&raquo; come &laquo;processo&raquo; e &laquo;intensificazione quantitativa di certi elementi&raquo; (<a href='http://dl.gramsciproject.org/quaderno/15/nota/5' target='_blank' class='link-to-note'>ivi</a>, 1755-6). Inoltre G. sviluppa un'analisi comparata dei fenomeni di cesarismo, &laquo;situazione storico-politica caratterizzata da un equilibrio di forze a prospettiva catastrofica&raquo;: &laquo;il cesarismo esprime una situazione in cui le forze in lotta si equilibrano in modo catastrofico, cio&egrave; si equilibrano in modo che la continuazione della lotta non pu&ograve; concludersi che con la distruzione reciproca&raquo; (<a href='http://dl.gramsciproject.org/quaderno/13/nota/27' target='_blank' class='link-to-note'>Q 13, 27</a>, 1619). Tuttavia, G. opera una distinzione tra prospettiva ca tastrofica (la tendenza o prospettiva catastrofica di un processo molecolare allude a un esito necessariamente qualitativo) e fase catastrofica: &laquo;la fase catastrofica pu&ograve; emergere per una deficienza politica &ldquo;momentanea&rdquo; della forza dominante tradizionale e non gi&agrave; per una deficienza organica necessariamente insuperabile&raquo; o nei casi in cui le parti in lotta, &laquo;pur essendo distinte e contrastanti, non erano per&ograve; tali da non poter venire &ldquo;assolutamente&rdquo; ad una fusione ed assimilazione reciproca dopo un processo molecolare [...] almeno in una certa misura (sufficiente tuttavia ai fini storico-politici della cessazione della lotta organica fondamentale e quindi del superamento della fase catastrofica)&raquo; (<a href='http://dl.gramsciproject.org/quaderno/13/nota/27' target='_blank' class='link-to-note'>ivi</a>, 1621). Se nel passato, secondo G., si sono potuti verificare sia fenomeni di cesarismo quantitativo-qualitativo che meramente quantitativo, &laquo;nel mondo moderno l'equilibrio a prospettive catastrofiche non si verifica tra forze che in ultima analisi potrebbero fondersi e unificarsi, sia pure dopo un processo faticoso e sanguinoso, ma tra forze il cui contrasto &egrave; insanabile storicamente&raquo;. Tuttavia, aggiunge G., anche nel mondo moderno &laquo;una forma sociale ha sempre possibilit&agrave; marginali di ulteriore sviluppo&raquo; (<a href='http://dl.gramsciproject.org/quaderno/13/nota/27' target='_blank' class='link-to-note'>ivi</a>, 1622). Da ultimo, nota G. nella sua riflessione su Americanismo e fordismo, una &laquo;crisi [...] &ldquo;permanente&rdquo;, cio&egrave; a prospettiva catastrofica&raquo; (<a href='http://dl.gramsciproject.org/quaderno/22/nota/10' target='_blank' class='link-to-note'>Q 22, 10</a>, 2163), potrebbe riscontrarsi nel rapporto tra animalit&agrave; e industrialismo in relazione alle forme di coercizione connesse alla formazione di un nuovo tipo umano.</p></body></html>