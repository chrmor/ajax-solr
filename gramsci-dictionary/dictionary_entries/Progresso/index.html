<html><head><title>Gramsci Dictionary: Progresso</title></head><body><h1>Progresso</h1><p> G. parla di progresso chiedendosi se determinati fenomeni siano compatibili con esso (ad esempio l'islam) o se determinati fenomeni vadano valutati come un progresso (ad esempio la &laquo;belletristica storica&raquo;: <a href='http://gramscisource.org/quaderno/11/nota/9' target='_blank' class='link-to-note'>Q 11, 9</a>, 1372). In tutti i casi sembrano essere validi i seguenti criteri: &laquo;Giudicare gli avvenimenti nel quadro storico del paese stesso [...]. La posizione di un paese deve essere misurata dai progressi o regressi verificatisi in quel paese stesso e non pu&ograve; essere meccanicamente paragonata alla posizione di altri paesi nello stesso momento. Il paragone tra Stato e Stato ha importanza, perch&eacute; [...] un paese pu&ograve; progredire, ma se in altri il progresso &egrave; stato maggiore o minore, la posizione relativa muta&raquo; (<a href='http://gramscisource.org/quaderno/7/nota/101' target='_blank' class='link-to-note'>Q 7, 101</a>, 928). Inoltre una conquista progressiva (ad esempio il suffragio universale) pu&ograve; entrare in conflitto con il progresso stesso. Al contrario di Croce, G. sostiene che nella &laquo;sfera della scienza e del pensiero [...] esiste progresso e deve esistere progresso metodico e di tecnica proprio come nelle scienze sperimentali&raquo; (<a href='http://gramscisource.org/quaderno/4/nota/18' target='_blank' class='link-to-note'>Q 4, 18</a>, 439). Ma G. critica anche ripetutamente l'ideologia del progresso delle correnti positivistiche: &laquo;Il progresso scientifico ha fatto nascere la credenza e l'aspettazione di un nuovo tipo di Messia, che realizzer&agrave; in questa terra il paese di Cuccagna&raquo; (<a href='http://gramscisource.org/quaderno/11/nota/39' target='_blank' class='link-to-note'>Q 11, 39</a>, 1458). G. distingue inoltre progresso da divenire: &laquo;Il progresso &egrave; una ideologia, il divenire &egrave; una concezione filosofica. Il &ldquo;progresso&rdquo; dipende da una determinata mentalit&agrave;, a costituire la quale entrano certi elementi culturali storicamente determinati [...]. Nell'idea di progresso &egrave; sottintesa la possibilit&agrave; di una misurazione quantitativa e qualitativa: pi&ugrave; e meglio. Si suppone quindi una misura &ldquo;fissa&rdquo; o fissabile, ma questa misura &egrave; data dal passato, da una certa fase del passato, o da certi aspetti misurabili&raquo; (<a href='http://gramscisource.org/quaderno/10b/nota/48' target='_blank' class='link-to-note'>Q 10 II, 48</a>, 1335). La rilevanza del concetto di progresso infine &egrave; tale che &laquo;tutto il materialismo storico &egrave; una risposta&raquo; alla &laquo;discussione tra riformisti e rivoluzionari sul concetto e il fatto dello svolgimento storico o del progresso&raquo; (<a href='http://gramscisource.org/quaderno/8/nota/210' target='_blank' class='link-to-note'>Q 8, 210</a>, 1068).</p><h2>LUDOVICO DE LUTIIS</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Divenire'>Divenire</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Positivismo'>Positivismo</a></body></html>