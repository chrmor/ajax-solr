<html><head><title>Gramsci Dictionary: Filologia e filologia vivente</title></head><body><h1>Filologia e filologia vivente</h1><p> G. cita la filologia come oggetto dei suoi studi universitari in rarissime occasioni, sempre nelle LC e sempre en passant. Tuttavia il lemma viene spesso valorizzato in contesti concettuali di altro tipo e nei Q il metodo filologico &egrave; al centro di varie riflessioni. Spesso punto di partenza di tali riflessioni &egrave; l'ostilit&agrave; gramsciana nei confronti di chi &ldquo;sollecita&rdquo; i testi, il che per G. equivale a &laquo;far dire ai testi, per amor di tesi, pi&ugrave; di quanto i testi realmente dicono. Questo errore di metodo filologico si verifica anche all'infuori della filologia, in tutte le analisi e gli esami delle manifestazioni di vita. Corrisponde, nel diritto penale, a vendere a meno peso e di differente qualit&agrave; da quelli pattuiti, ma non &egrave; ritenuto crimine, a meno che non sia palese la volont&agrave; di ingannare: ma la trascuratezza e l'incompetenza non meritano sanzione, almeno una sanzione intellettuale e morale se non giudiziaria?&raquo; (<a href='http://gramscisource.org/quaderno/6/nota/198' target='_blank' class='link-to-note'>Q 6, 198</a>, 838). Queste considerazioni possono essere accostate ad altre presenti nei Q e nelle LC: &laquo;&egrave; certo d'altronde che nel passato si pu&ograve; trovare tutto quello che si vuole, manipolando le prospettive e l'ordine delle grandezze e dei valori&raquo; (<a href='http://gramscisource.org/quaderno/3/nota/62' target='_blank' class='link-to-note'>Q 3, 62</a>, 341-2); &laquo;Penso che la genialit&agrave; debba essere mandata nel &ldquo;fosso&rdquo; e debba invece essere applicato il metodo delle esperienze pi&ugrave; minuziose e dell'autocritica pi&ugrave; spassionata o obiettiva&raquo; (LC 95, a G. Berti, 4 luglio 1927). La filologia &egrave; dunque per G. uno strumento indispensabile per difendere l'obiettivit&agrave; della ricostruzione del passato e, in particolare, del pensiero di un autore; essa va accompagnata da una serie di accorgimenti tecnici che contribuiscono all'utilizzo di un metodo che permetta (o almeno tenti) di far dire ai testi esclusivamente ci&ograve; che essi dicono. Molti di tali accorgimenti sono oggetto di riflessione riguardo a una ricostruzione del pensiero di Marx, auspicata da G., che sia frutto &laquo;di un lavoro minuzioso e condotto col massimo scrupolo di esattezza e di onest&agrave; scientifica&raquo; (<a href='http://gramscisource.org/quaderno/4/nota/1' target='_blank' class='link-to-note'>Q 4, 1</a>, 419); tra i vari punti elencati ve ne sono alcuni squisitamente filologici: &laquo;Anche il lavoro di elaborazione fatto dall'autore del materiale delle opere poi da lui stampate, dovrebbe essere studiato e analizzato: per lo meno darebbe, questo studio, degli indizi per valutare criticamente l'attendibilit&agrave; delle redazioni compilate da altri delle opere inedite. Quanto pi&ugrave; il materiale preparatorio delle opere edite si allontana dal testo definitivo redatto dallo stesso autore, e tanto meno &egrave; attendibile la redazione di altro scrittore di un materiale dello stesso tipo&raquo; (<a href='http://gramscisource.org/quaderno/4/nota/1' target='_blank' class='link-to-note'>ivi</a>, 420). Oltre che nel G. fautore del metodo filologico e dell'imparzialit&agrave; storiografica nello studio del passato, il concetto di filologia ricopre nei Q un significativo ruolo nella definizione di &ldquo;filologia vivente&rdquo;. I due ambiti sono peraltro legati e un importante anello di congiunzione &egrave; rappresentato dal retroterra di ogni riflessione gramsciana sulla teoria della storia, la storicizzazione del concetto di &ldquo;natura umana&rdquo;: &laquo;La innovazione fondamentale introdotta dalla filosofia della praxis nella scienza della politica e della storia &egrave; la dimostrazione che non esiste una astratta &ldquo;natura umana&rdquo; fissa e immutabile [...] ma che la natura umana &egrave; l'insieme dei rapporti sociali storicamente determinati, cio&egrave; un fatto storico accertabile, entro certi limiti, coi metodi della filologia e della critica&raquo; (<a href='http://gramscisource.org/quaderno/13/nota/20' target='_blank' class='link-to-note'>Q 13, 20</a>, 1598-9). In questa ottica va letta la polemica con la lettura crociana del concetto di struttura, concepito &ldquo;speculativamente&rdquo;, tanto da far parlare Croce di un &ldquo;dio ascoso&rdquo;; ma tale concetto va piuttosto concepito storicamente, &laquo;come un insieme di condizioni oggettive che possono e debbono essere studiate coi metodi della &ldquo;filologia&rdquo; e non della &ldquo;speculazione&rdquo;. Come un &ldquo;certo&rdquo; che sar&agrave; anche &ldquo;vero&rdquo;, ma che deve essere studiato prima di tutto nella sua &ldquo;certezza&rdquo; per essere studiato come &ldquo;verit&agrave;&rdquo;&raquo; (<a href='http://gramscisource.org/quaderno/10a/nota/8' target='_blank' class='link-to-note'>Q 10 I, 8</a>, 1226). G. avverte la necessit&agrave; di un lavoro sul marxismo che si ispiri a quello fatto da Ernst Bernheim per il metodo storico nel suo volume sulla storiografia e la teoria della storia, un'opera che potrebbe avere la forma di &laquo;una raccolta di criteri immediati, di cautele critiche ecc., una filologia della storia e della politica, come sono concepite dalla filosofia della praxis&raquo; (<a href='http://gramscisource.org/quaderno/16/nota/3' target='_blank' class='link-to-note'>Q 16, 3</a>, 1845); essa sarebbe anche, in certa misura, una critica a Bucharin e al suo marxismo in parte positivistico. Nel medesimo contesto concettuale si inserisce il confronto tra filologia e statistica, che conduce G. alla riflessione sulla &ldquo;filologia vivente&rdquo;; su tale confronto si registra tuttavia una non trascurabile divaricazione tra quanto scritto nel novembre 1930 e nel luglio-agosto 1932. Nel 1930 sembra riscontrabile una componente antiempiristica: &laquo;la &ldquo;filologia&rdquo; &egrave; l'espressione metodologica dell'importanza dei fatti particolari intesi come &ldquo;individualit&agrave;&rdquo; definite e precisate. A questo metodo si contrappone quello dei &ldquo;grandi numeri&rdquo; o della &ldquo;statistica&rdquo;, preso in prestito dalle scienze naturali o almeno da alcune di esse. Ma non si &egrave; osservato abbastanza che la legge dei &ldquo;grandi numeri&rdquo; pu&ograve; essere applicata alla storia e alla politica solo fino a quando le grandi masse della popolazione rimangono passive [...] o si suppone che rimangano passive&raquo; (<a href='http://gramscisource.org/quaderno/7/nota/6' target='_blank' class='link-to-note'>Q 7, 6</a>, 856-7). Nel 1932 G. scrive invece: &laquo;Se la filologia &egrave; l'espressione metodologica dell'importanza che i fatti particolari siano accertati e precisati nella loro inconfondibile &ldquo;individualit&agrave;&rdquo;, non si pu&ograve; escludere l'utilit&agrave; pratica di identificare certe &ldquo;leggi di tendenza&rdquo; pi&ugrave; generali che corrispondono nella politica alle leggi statistiche o dei grandi numeri che hanno servito a far progredire alcune scienze naturali&raquo; (<a href='http://gramscisource.org/quaderno/11/nota/25' target='_blank' class='link-to-note'>Q 11, 25</a>, 1429). Tale apertura alle &laquo;leggi di tendenza&raquo; &egrave; coerente con l'elaborazione di una teoria della storia alternativa tanto al positivismo, cio&egrave; all'identit&agrave; fra scienze naturali e scienze sociali, quanto all'idealismo, cio&egrave; all'idea crociana che la previsione storica sia un non-senso e abbia il medesimo statuto epistemologico del gioco d'azzardo; non a caso, nello stesso 1932 G. difende Ludovico Limentani dalle accuse di Croce, che aveva liquidato il suo volume La previsione dei fatti sociali in poche righe, facendo dire a G.: &laquo;Si ha l'impressione che il ragionamento del Croce sia piuttosto da letterato e da costruttore di frasi ad effetto&raquo; (<a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1311). Inserito nell'articolata teoria della storia e della politica presente nei Q, compare dunque il concetto di &ldquo;filologia vivente&rdquo;, che si presenta come caratteristica basilare nel processo di influenza reciproca tra la massa e i capi politici, appoggiato sull'idea della sostituzione di un organismo collettivo alla leadership di singoli uomini politici; concetto difficilmente inquadrabile, che intreccia sfere di riflessione e nozioni teoriche molto diversificate, la filologia vivente non costituisce il semplice trasferimento della filologia (cio&egrave; l'espressione metodologica dell'importanza dei fatti particolari intesi come &ldquo;individualit&agrave;&rdquo; definite e precisate) nel contesto dell'azione politica, ma chiama anche in causa una visione ampia della storia e degli esseri umani: &laquo;Con l'estendersi dei partiti di massa e il loro aderire organicamente alla vita pi&ugrave; intima (economico-produttiva) della massa stessa, il processo di standardizzazione dei sentimenti popolari da meccanico e casuale (cio&egrave; prodotto dall'esistenza ambiente di condizioni e di pressioni simili) diventa consapevole e critico. La conoscenza e il giudizio di importanza di tali sentimenti non avviene pi&ugrave; da parte dei capi per intuizione sorretta dalla identificazione di leggi statistiche, cio&egrave; per via razionale e intellettuale, troppo spesso fallace, &ndash; che il capo traduce in idee-forza, in parole-forza &ndash; ma avviene da parte dell'organismo collettivo per &ldquo;compartecipazione attiva e consapevole&rdquo;, per &ldquo;con-passionalit&agrave;&rdquo;, per esperienza dei particolari immediati, per un sistema che si potrebbe dire di &ldquo;filologia vivente&rdquo;. Cos&igrave; si forma un legame stretto tra grande massa, partito, gruppo dirigente e tutto il complesso, bene articolato, si pu&ograve; muovere come un &ldquo;uomo-collettivo&rdquo;&raquo; (<a href='http://gramscisource.org/quaderno/11/nota/25' target='_blank' class='link-to-note'>Q 11, 25</a>, 1430).</p><h2>LUDOVICO DE LUTIIS</h2></body></html>