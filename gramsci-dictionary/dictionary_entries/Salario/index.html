<html><head><title>Gramsci Dictionary: Salario</title></head><body><h1>Salario</h1><p> Nell'analizzare la grande crisi degli anni Trenta, G. respinge le riflessioni di Jannaccone (che, vedendo nel crack di Wall Street la rottura dell'equilibrio dinamico tra consumo e risparmio, chiedeva politiche deflazionistiche di bassi salari: <a href='http://gramscisource.org/quaderno/6/nota/123' target='_blank' class='link-to-note'>Q 6, 123</a>) e di Giovanni Agnelli (il quale al contrario, leggendo la crisi in chiave di sottoconsumo e disoccupazione tecnologica, auspicava interventi di riduzione d'orario e di aumenti dei salari). L'innalzamento o l'abbassamento dei salari non pu&ograve; rappresentare, per il pensatore sardo, un rimedio alla crisi, dal momento che &laquo;la &ldquo;societ&agrave; industriale&rdquo;&raquo; non &egrave; formata &laquo;solo di &ldquo;lavoratori&rdquo; e di &ldquo;imprenditori&rdquo;, ma di &ldquo;azionisti&rdquo; vaganti (speculatori)&raquo;, vale a dire da soggetti privi di una funzione produttiva (<a href='http://gramscisource.org/quaderno/10b/nota/55' target='_blank' class='link-to-note'>Q 10 II, 55</a>, 1348). Numerose pagine G. dedica poi all'analisi della politica di alti salari portata avanti dal taylorismo. Infatti in <a href='http://gramscisource.org/quaderno/22/nota/13' target='_blank' class='link-to-note'>Q 22, 13</a> egli osserva che il processo di razionalizzazione dei sistemi di produzione e di lavoro si era innestato in America grazie all'assenza di sedimentazioni di carattere storico, per poi rafforzarsi attraverso l'applicazione di strumenti di coazione sociale da un lato e di consenso dall'altro. Tra questi strumenti vanno annoverati, accanto ai benefici sociali e alla propaganda ideologica e politica, gli alti salari. Tuttavia il pensatore sardo avverte il carattere transitorio della politica degli alti salari, essendo questa destinata a venire meno con la fine del monopolio tecnico-industriale da parte di alcune aziende, sia negli Stati Uniti che all'estero. Inoltre, nonostante tale sistema, persisteva alla Ford una grande instabilit&agrave; della manodopera, fenomeno riconducibile al fatto che l'organizzazione taylorista richiedeva un tipo di qualifica che comportava livelli di sfruttamento della forza lavoro molto maggiori, che neanche gli alti salari erano in grado di compensare. Da qui G. sottolinea che il sistema taylorista &egrave; &ldquo;razionale&rdquo; solo se accompagnato da un profondo mutamento delle condizioni sociali, dei costumi e degli stili di vita per compensare il forte dispendio di energie muscolari e nervose che un simile modo di lavorare comporta.</p><h2>VITO SANTORO</h2></body></html>