<html><head><title>Gramsci Dictionary: Liberismo</title></head><body><h1>Liberismo</h1><p> Tra il 1927 e il 1928 Croce, nel tentativo di rilanciare la prospettiva ideale e politica liberale, separandola dal capitalismo e dal &laquo;liberismo economico o sistema economico della libera concorrenza&raquo;, esplicita la distinzione tra liberismo e liberalismo (Croce 1931, 295), ignota in altre lingue europee e non neutrale nel panorama filosofico-politico italiano: ci&ograve; facendo, egli apre al problema del rapporto tra economia e politica, che &egrave; uno dei punti essenziali della riflessione dei Q. In essi G. impiega prevalentemente il termine &ldquo;liberismo&rdquo; per indicare le dottrine economiche del libero scambio (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1589), in antitesi con quelle protezionistiche: in riferimento all'impostazione liberista della &ldquo;Stampa&rdquo; e del &ldquo;Corriere della Sera&rdquo; (<a href='http://gramscisource.org/quaderno/1/nota/116' target='_blank' class='link-to-note'>Q 1, 116</a>, 104), ai libri &laquo;sul protezionismo e liberismo&raquo; (<a href='http://gramscisource.org/quaderno/6/nota/96' target='_blank' class='link-to-note'>Q 6, 96</a>, 770), alla divisione degli &laquo;industriali liberisti da quelli protezionisti&raquo; (<a href='http://gramscisource.org/quaderno/8/nota/72' target='_blank' class='link-to-note'>Q 8, 72</a>, 983), alla &laquo;politica liberista&raquo; che determiner&agrave; il ribasso del prezzo del ferro (<a href='http://gramscisource.org/quaderno/6/nota/119' target='_blank' class='link-to-note'>Q 6, 119</a>, 789), al &laquo;protezionismo in lotta col liberismo&raquo; (<a href='http://gramscisource.org/quaderno/9/nota/68' target='_blank' class='link-to-note'>Q 9, 68</a>, 1139). Altrove impiega l'espressione crociana &laquo;liberismo economico&raquo;, sempre in antitesi al protezionismo (<a href='http://gramscisource.org/quaderno/13/nota/36' target='_blank' class='link-to-note'>Q 13, 36</a>, 1634) o affiancata al &laquo;liberismo teorico&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 460-1) e distinta dal &laquo;liberalismo politico&raquo; (<a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1320), sulla scia di quanto Croce, cui la nota &egrave; dedicata, aveva scritto in Etica e politica, che G. legge in carcere nell'edizione del 1931. Il termine &ldquo;liberalismo&rdquo;, molto pi&ugrave; ricorrente nei Q, indica una &laquo;concezione generale della vita e [...] nuova forma di civilt&agrave; statale e di cultura&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1960), un periodo storico (l'&laquo;Et&agrave; della Rivoluzione Francese e del liberalismo&raquo;, <a href='http://gramscisource.org/quaderno/19/nota/2' target='_blank' class='link-to-note'>ivi</a>, 1962), con i suoi riflessi nazionali nel Risorgimento italiano, fino ad assumere una valenza molto ampia nel senso di laicismo (<a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1229). Talora G. distingue il liberalismo politico da quello economico (<a href='http://gramscisource.org/quaderno/6/nota/81' target='_blank' class='link-to-note'>Q 6, 81</a>, 752), oltre che, come si &egrave; visto sopra, dal liberismo economico. Esso indica altres&igrave; &laquo;l'iniziativa individuale, &ldquo;privata&rdquo;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41) e &laquo;&ldquo;molecolare&rdquo;&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2011), &laquo;libera iniziativa e [...] individualismo economico&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2157). Anche negli scritti giovanili il termine &ldquo;liberismo&rdquo; significa prevalentemente libero scambio, in antitesi al protezionismo, mentre in altri indica anche &ldquo;libert&agrave; politiche&rdquo;: &laquo;&egrave; la formula che comprende tutta una storia di lotte, di movimenti rivoluzionari per la conquista di singole libert&agrave;&raquo; (Tre principii, tre ordini, 11 febbraio 1917, in CF 7). G. affianca anche i due termini di &ldquo;liberale&rdquo; e &ldquo;liberista&rdquo; per Stati Uniti e Inghilterra, dove si &egrave; affermato &laquo;un ceto capitalista che &egrave; la quintessenza del capitalismo&raquo;, la cui &laquo;ideologia politica &egrave; la democrazia liberale e liberista&raquo; (La Lega delle Nazioni, 19 gennaio 1918, in CF 570). Sotto l'influenza di Einaudi, il giovane G. appare convinto della necessaria implicazione tra liberismo economico e liberalismo politico, come attesta anche l'intercambiabilit&agrave; dei due termini in alcuni testi o il loro abbinamento. In numerosi scritti tra il 1916 e il 1919 sostiene il liberal-liberismo come parte integrante del programma socialista, come alleato della battaglia per il riscatto del Mezzogiorno e la modernizzazione economica e politica di un'Italia in cui la rivoluzione borghese &egrave; rimasta a met&agrave; del guado, generando da un lato protezionismo e parassitismo economico, dall'altro istituzioni politiche torbide e corrotte, burocratiche, autoritarie e accentratrici: &laquo;Il partito vuole le libert&agrave; politiche, ma siccome la dottrina nostra insegna che la politica &egrave; sempre in dipendenza dell'economia, vuole la libert&agrave; economica come garanzia permanente di libert&agrave; politica&raquo; (La commissione per il dopoguerra, 13 luglio 1918, in NM 169), chiarendo, con un'impostazione simile a quella del discorso di Marx sul libero scambio del 1848, che &laquo;i socialisti non sono n&eacute; liberisti n&eacute; protezionisti&raquo;, ma &laquo;sono oggi libero-scambisti perch&eacute; la loro dottrina riconosce che nello sviluppo progressivo della societ&agrave; capitalistica il libero scambio &egrave; una forza rivoluzionatrice delle forme antiquate di produzione e di scambio e che determina forme politiche pi&ugrave; idonee allo sviluppo della loro potenza&raquo; (Semplici riflessioni, 19 novembre 1918, in NM, 410). All'influenza di Einaudi si deve anche la mitizzazione dei paesi anglosassoni come modello di societ&agrave; capitalistica dispiegata, dove la piena libert&agrave; economica ha generato le libert&agrave; politiche. Ad essi G. guarda come se non si fosse passati alla fase dei grandi monopoli, del capitale finanziario e dell'imperialismo, che pure occupava il dibattito teorico-politico del socialismo internazionale &ndash; ma non di quello italiano &ndash; prima e durante la grande guerra, la cui responsabilit&agrave; &egrave; attribuita al nazionalismo protezionistico, che &laquo;accumula odiÌ‚ fra popolo e popolo&raquo; (I socialisti per la libert&agrave; doganale, 20 ottobre 1917, in CF 402), mentre il liberismo, creando &laquo;l'interdipendenza economica [...] tra Stato e Stato&raquo;, appare &laquo;un coefficiente di pace&raquo; (La grande illusione, 24 luglio 1916, in CT 446), promotore &laquo;degli ideali di pace e di fraternit&agrave; internazionale&raquo; (Individualismo e collettivismo, 9 marzo 1918, in CF 721). Nella polemica contro ogni protezionismo e intervento dello Stato in economia, identificati come mera resistenza di posizioni arretrate al pieno dispiegarsi del capitalismo, il giovane G. non coglie gli elementi di novit&agrave; che si presentano nelle proposte di intervento statale e di economia di piano. Mentre Lenin vede nel capitalismo di Stato e nel modello affermatosi con Walter Rathenau in Germania un possibile momento di transizione verso l'economia socialista, per G. esso trasformerebbe &laquo;il mondo in un carcere di lavori forzati&raquo; (Rathenau e Loucheur, 16 giugno 1921, in SF 197-8). Nel maggio 1919, con l'articolo su Einaudi o dell'utopia liberale, G. prende le distanze dal liberal-liberismo: esso &egrave; solo &laquo;una utopia astratta e matematica, che non ha mai avuto, non ha e non avr&agrave; mai riscontro alcuno nella realt&agrave; storica&raquo;, i cui processi sono concepiti &laquo;come regolati da leggi perpetuamente simili, immanenti alla realt&agrave; dell'economia [...] avulsa dal processo storico generale della civilt&agrave;&raquo; (25 maggio 1919, in ON 40). La mancata corrispondenza della teoria liberista con la realt&agrave; effettuale &egrave; un elemento essenziale della critica sviluppata nei Q: l'errore liberista &egrave; nella &laquo;distinzione [...] tra societ&agrave; politica e societ&agrave; civile, che da distinzione metodica viene fatta diventare ed &egrave; presentata come distinzione organica. Cos&igrave; si afferma che l'attivit&agrave; economica &egrave; propria della societ&agrave; civile e che lo Stato non deve intervenire nella sua regolamentazione. Ma siccome nella realt&agrave; effettuale societ&agrave; civile e Stato si identificano, &egrave; da fissare che anche il liberismo &egrave; una &ldquo;regolamentazione&rdquo; di carattere statale, introdotto e mantenuto per via legislativa e coercitiva: &egrave; un fatto di volont&agrave; consapevole dei propri fini e non l'espressione spontanea, automatica del fatto economico&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1590). Il liberismo non &egrave; solo una teoria sbagliata, ma anche un'ideologia ingannevole (sull'ideologia-inganno, subito dai governati e voluta consapevolmente dai governanti, v. <a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1319), elaborata da un gruppo consapevole dei propri fini, che spaccia la regolamentazione del mercato introdotta e mantenuta dallo Stato come &laquo;espressione spontanea, automatica del fatto economico&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 460), sulla base dell'iniziativa &laquo;lasciata alla societ&agrave; civile e alle diverse forze che vi pullulano&raquo;, relegando lo Stato al ruolo di veilleur de nuit, &laquo;guardiano della &ldquo;lealt&agrave; del gioco&rdquo; e delle leggi di esso&raquo; (<a href='http://gramscisource.org/quaderno/26/nota/6' target='_blank' class='link-to-note'>Q 26, 6</a>, 2302-3). Ed &egrave; &laquo;un programma politico&raquo; volto a modificare i rapporti di forza nella societ&agrave; a vantaggio di una frazione della classe dominante, la quale non compie alcuna &ldquo;rivoluzione&rdquo; nella struttura economico-sociale e politica, ma mira solo a modificare l'indirizzo di governo, con una &laquo;rotazione dei partiti dirigenti al governo&raquo; per cambiare &laquo;la legislazione commerciale e solo indirettamente industriale&raquo;, al fine di redistribuire a suo favore il &laquo;reddito nazionale&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1590). Questo interesse di parte &egrave; &ndash; G. qui riprende e rivisita, come in diverse altre note, la teoria crociana dell'&laquo;origine pratica dell'errore&raquo; (<a href='http://gramscisource.org/quaderno/8/nota/61' target='_blank' class='link-to-note'>Q 8, 61</a>, 977) &ndash; alla base della distorsione economicistica del liberismo. Lungi dall'essere il portatore di libert&agrave; politica, come G. e i giovani socialisti torinesi credet tero, il liberismo asserve lo Stato agli interessi parziali di una frazione borghese intenta alla difesa dei suoi privilegi a danno della classe dei salariati: &laquo;identificandosi lo Stato con un gruppo sociale, l'intervento statale [...] &egrave; una condizione preliminare di ogni attivit&agrave; economica collettiva, &egrave; un elemento del mercato determinato, se non &egrave; addirittura lo stesso mercato determinato, poich&eacute; &egrave; la stessa espressione politico-giuridica del fatto per cui una determinata merce (il lavoro) &egrave; preliminarmente deprezzata, &egrave; messa in condizioni di inferiorit&agrave; competitiva, paga per tutto il sistema determinato&raquo; (<a href='http://gramscisource.org/quaderno/10b/nota/20' target='_blank' class='link-to-note'>Q 10 II, 20</a>, 1258). Dal ruolo dello Stato non si pu&ograve; prescindere, esso &egrave; l'&laquo;elemento che assicura la propriet&agrave;, cio&egrave; il monopolio dei mezzi di produzione&raquo; (<a href='http://gramscisource.org/quaderno/7/nota/42' target='_blank' class='link-to-note'>Q 7, 42</a>, 890), &laquo;interviene in ogni momento nella vita economica, che &egrave; un tessuto continuo di passaggi di propriet&agrave;&raquo; (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 692), ma non &egrave; il soggetto unico dell'attivit&agrave; economica, come, con errore simmetricamente opposto a quello di Einaudi, pensano Gentile e Spirito, che non colgono la &laquo;divisione tra societ&agrave; politica e societ&agrave; civile, tra egemonia politica e governo politico-statale&raquo; (<a href='http://gramscisource.org/quaderno/6/nota/10' target='_blank' class='link-to-note'>ibid.</a>): &laquo;lo Stato ut sic non produce la situazione economica ma &egrave; l'espressione della situazione economica, tuttavia si pu&ograve; parlare dello Stato come agente economico in quanto appunto lo Stato &egrave; sinonimo di tale situazione&raquo; (<a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1310). Del fatto che economia e politica costituiscano un'&laquo;unit&agrave; dialettica&raquo; e che in ci&ograve; consista la grande forza teorica del marxismo G. era decisamente convinto sin dal 1918: &laquo;La scissione tra politica ed economia [...] non &egrave; altro che una astrazione teorica della necessit&agrave; empirica [...] di scindere provvisoriamente l'unit&agrave; attiva sociale per meglio studiarla [...] Ma la societ&agrave;, come l'uomo, &egrave; sempre e solo una unit&agrave; storica e ideale che si sviluppa negandosi e superandosi continuamente. Politica ed economia, ambiente e organismo sociale sono tutt'uno, sempre&raquo; (L'organizzazione economica ed il socialismo, 9 febbraio 1918, in CF 644). Questo testo non &egrave; rivolto contro il liberismo, da cui G. nel 1918 &egrave; ancora influenzato, ma contro l'anarco-sindacalismo che, lungi dall'essere filiazione del marxismo, &laquo;non &egrave; che un aspetto del liberismo&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1590), con cui condivide l'economicismo, la scissione di economia e politica. Ma mentre il liberismo &egrave; l'ideologia di una classe dominante &ndash; e quindi teorizzare la scissione di economia e politica &egrave; funzionale al suo dominio, &laquo;&egrave; un'intima necessit&agrave; della civilt&agrave; capitalistica&raquo;, come G. scriveva nel 1918 (Il culto della competenza, 13 maggio 1918, NM 21) &ndash; il sindacalismo &egrave; l'ideologia e la pratica di un gruppo subalterno che non sa uscire dalla fase di primitivismo, non si pone il problema della politica e dell'egemonia (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1591), tema questo che G. aveva gi&agrave; chiaramente affrontato nella lettera al Comitato centrale del PCUS del 14 ottobre 1926 (CPC 129-30). Il nesso sindacalismo-liberismo (accennato in QM del 1926, in CPC 146) &laquo;&egrave; specialmente evidente in Italia, dove sono note l'ammirazione per Pareto dei sindacalisti come Lanzillo e C.&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1589). Di fronte alla grande crisi mondiale che sconvolge l'Occidente capitalistico il liberismo manifesta una generale debolezza teorica: sia con la rimozione &ndash; per il pregiudizio ideologico che ammette solo crisi congiunturali e non organiche &ndash; di alcuni problemi che rivelano la strutturalit&agrave; della crisi, sia con l'opposizione preconcetta alle alte imposte, alla politica dei lavori pubblici, alla creazione di consorzi industriali, ai sindacati operai (<a href='http://gramscisource.org/quaderno/14/nota/57' target='_blank' class='link-to-note'>Q 14, 57</a>, 1715-7). Sulla crisi Einaudi &laquo;ristampa brani di economisti di un secolo fa e non si accorge che il &ldquo;mercato&rdquo; &egrave; cambiato, che i &ldquo;supposto che&rdquo; non sono pi&ugrave; quelli. [...] fa ragionamenti appropriati per le crisi di congiuntura, perch&eacute; vuol negare che esista una crisi organica&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077-8). &Egrave; sempre l'&ldquo;origine pratica dell'errore teorico&rdquo;. Il liberismo &ndash; tra i cui precursori fisiocratici G. ritiene di poter iscrivere ante litteram anche Machiavelli (<a href='http://gramscisource.org/quaderno/8/nota/162' target='_blank' class='link-to-note'>Q 8, 162</a>, 1038-9 e LC 548-9, a Tania, 14 marzo 1932) &ndash;, caratterizzato dal suo &laquo;individualismo economico&raquo;, che fu storicamente necessario come &laquo;fase dello svolgimento progressivo&raquo;, ma &egrave; divenuto poi &laquo;anacronistico e antistorico&raquo; (<a href='http://gramscisource.org/quaderno/9/nota/23' target='_blank' class='link-to-note'>Q 9, 23</a>, 1111), in quanto &laquo;si manifesta nell'appropriazione individuale della ricchezza, mentre la produzione della ricchezza si &egrave; andata sempre pi&ugrave; socializzando&raquo; (<a href='http://gramscisource.org/quaderno/15/nota/29' target='_blank' class='link-to-note'>Q 15, 29</a>, 1784), inficiato dal suo errore di fondo, dal rifiuto pregiudiziale di concepire il ruolo dello Stato e della politica, dal suo sostanziale antistoricismo, non &egrave; in grado di cogliere le trasformazioni strutturali del capitalismo nella sua fase imperialistica. Gli &laquo;antiprotezionisti di sinistra&raquo; come Salvemini, ritenevano irrealisticamente di poter dividere &laquo;gli industriali liberisti da quelli protezionisti&raquo;, i cui interessi per&ograve; &laquo;erano gi&agrave; strettamente connessi attraverso le banche e tendevano sempre pi&ugrave; a connettersi attraverso i gruppi finanziari e i cartelli industriali&raquo; (<a href='http://gramscisource.org/quaderno/8/nota/72' target='_blank' class='link-to-note'>Q 8, 72</a>, 982-3). Ma ancor pi&ugrave; la teoria liberista &egrave; cieca di fronte alle nuove tendenze della struttura economica mondiale, indicate dal pi&ugrave; avanzato capitalismo statunitense &ndash; americanismo e fordismo &ndash; nel passaggio &laquo;dal vecchio individualismo economico all'economia programmatica&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139), o &laquo;&ldquo;economia secondo un piano&rdquo;&raquo;, rivendicata &laquo;non solo nel terreno nazionale, ma su scala mondiale&raquo;, anche se come &laquo;espressione ancora &ldquo;utopistica&rdquo; di condizioni in via di sviluppo&raquo;, dal teorico del corporativismo fascista Ugo Spirito, che per G. &egrave;, nonostante i suoi grandi limiti teorici, ben pi&ugrave; attuale e interessante dei teorici liberisti (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077). Il &laquo;vecchio liberalismo&raquo; &egrave; in crisi di fronte alla nuova situazione economica caratterizzata dall'ampiezza del mercato mondiale e dalla sua complessit&agrave;, che pone la &laquo;necessit&agrave; delle grandi organizzazioni industriali&raquo; (<a href='http://gramscisource.org/quaderno/6/nota/109' target='_blank' class='link-to-note'>Q 6, 109</a>, 780-1) e vede la crescente presenza dello Stato. Al pari dell'americanismo (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2140), anche il fascismo, con l'intervento massiccio dello Stato nell'economia e il corporativismo, si iscrive nelle rivoluzioni passive del XX secolo, di cui &egrave; il rappresentante pratico in Italia e ideologico in Europa, svolgendo analogo ruolo di ci&ograve; che fu nell'Ottocento il &laquo;liberalismo moderato e conservatore&raquo;, tanto che nei primi anni del suo sviluppo esso si riannodava &laquo;alla tradizione della vecchia destra o destra storica&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228). Questo &laquo;moderno capitalismo di Stato&raquo;, che &egrave; &laquo;un modo per un savio sfruttamento capitalistico nelle nuove condizioni che rendono impossibile [...] la politica economica liberale&raquo; (<a href='http://gramscisource.org/quaderno/7/nota/91' target='_blank' class='link-to-note'>Q 7, 91</a>, 920), segna anche il passaggio alla guerra di posizione nel campo economico internazionale, mentre &laquo;la libera concorrenza e il libero scambio corrisponderebbero alla guerra di movimento&raquo; (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228-9): una fase, tanto in politica che in economia, che per G. &egrave; ormai definitivamente tramontata.</p><h2>ANDREA CATONE</h2></body></html>