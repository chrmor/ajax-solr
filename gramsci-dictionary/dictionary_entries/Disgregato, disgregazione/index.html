<html><head><title>Gramsci Dictionary: Disgregato, disgregazione</title></head><body><p> &laquo;Il Mezzogiorno pu&ograve; essere definito una grande disgregazione sociale&raquo;: cos&igrave; si esprimeva nel 1926 il G. di Alcuni temi della quistione meridionale (in CPC 150). Nei Q il termine ha, rare volte, valenza non patologica quando si riferisce al &laquo;processo dialettico per cui la spinta molecolare progressiva porta a un risultato tendenzialmente catastrofico nell'insieme sociale, risultato da cui partono altre spinte singole progressive in un processo di continuo superamento che [...] si disgrega in un numero molto grande di fasi intermedie&raquo; (<a href='http://gramscisource.org/quaderno/10b/nota/36' target='_blank' class='link-to-note'>Q 10 II, 36</a>, 1283). Allora, &laquo;una vecchia concezione si disgrega e un'altra nasce&raquo;, ma la vecchia &laquo;tenta di mantenersi coercitivamente&raquo; (<a href='http://gramscisource.org/quaderno/8/nota/156' target='_blank' class='link-to-note'>Q 8, 156</a>, 1035; v. anche 16, 12, 1877). Ha significato regressivo, invece, nel riferirsi alla &laquo;prima borghesia italiana che fu disgregatrice dell'unit&agrave; esistente, senza sapere o poter sostituire una nuova&raquo; (<a href='http://gramscisource.org/quaderno/5/nota/31' target='_blank' class='link-to-note'>Q 5, 31</a>, 568). Anche il cosmopolitismo della Chiesa era &laquo;elemento di disgregazione&raquo; (<a href='http://gramscisource.org/quaderno/6/nota/94' target='_blank' class='link-to-note'>Q 6, 94</a>, 769). Atti &laquo;perturbatori e disgregatori&raquo; erano nella &laquo;politica del Papa per impedire la formazione di forti Stati in Italia&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 658). Per contro, &laquo;i diversi ordini religiosi rappresentano la reazione della chiesa [...] contro la disgregazione&raquo; della stessa (<a href='http://gramscisource.org/quaderno/1/nota/139' target='_blank' class='link-to-note'>Q 1, 139</a>, 127). Anche &laquo;le Chiese protestanti tendono a frenare il movimento disgregatore nelle loro file&raquo; per il formarsi di nuove sette (<a href='http://gramscisource.org/quaderno/5/nota/17' target='_blank' class='link-to-note'>Q 5, 17</a>, 554). La funzione &laquo;cosmopolita dei suoi intellettuali [...] &egrave; causa ed effetto dello stato di disgregazione in cui rimane&raquo; l'Italia. Diversa dalla cultura francese, &laquo;quella italiana [...] non refluisce sulla base nazionale&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 479). Dunque, &laquo;una disgregazione degli intellettuali in combriccole e sette di &ldquo;spiriti eletti&rdquo;&raquo; non aderenti alla &laquo;nazione-popolo&raquo; (<a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030), perch&eacute; non toccavano &laquo;l'attivit&agrave; prati ca effettiva, la quale viceversa era disgregata&raquo; (<a href='http://gramscisource.org/quaderno/9/nota/68' target='_blank' class='link-to-note'>Q 9, 68</a>, 1139). Anche l'idealismo crociano &laquo;non ha toccato masse notevoli e si &egrave; disgregato alla prima controoffensiva&raquo; (<a href='http://gramscisource.org/quaderno/4/nota/75' target='_blank' class='link-to-note'>Q 4, 75</a>, 515), dopo aver avversato l'espandersi del marxismo, che a sua volta era &laquo;penetrato nella concezione del mondo tradizionale, disgregandola&raquo; (<a href='http://gramscisource.org/quaderno/10b/nota/16' target='_blank' class='link-to-note'>Q 10 II, 16</a>, 1254). &laquo;Croce ritorce contro il materialismo storico l'accusa di disgregazione del processo del reale che i Gentiliani hanno rivolto allo stesso Croce&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 854 e <a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1300). L'oppressione straniera, in generale, &egrave; &laquo;inspiegabile senza lo stato di disgregazione sociale del popolo oppresso&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1586). Il nazionalismo italiano &egrave; particolarmente significativo: invece di &laquo;aiutare la disgregazione dell'Impero austriaco, con la sua inerzia ottenne che i reggimenti italiani fossero uno dei migliori puntelli della reazione austriaca&raquo; (<a href='http://gramscisource.org/quaderno/1/nota/114' target='_blank' class='link-to-note'>Q 1, 114</a>, 102 e <a href='http://gramscisource.org/quaderno/14/nota/38' target='_blank' class='link-to-note'>Q 14, 38</a>, 459). La destra cerc&ograve; di &laquo;disgregare ideologicamente la democrazia&raquo; e in effetti il &laquo;Partito d'azione fu disgregato&raquo; (<a href='http://gramscisource.org/quaderno/3/nota/125' target='_blank' class='link-to-note'>Q 3, 125</a>, 392 e <a href='http://gramscisource.org/quaderno/19/nota/53' target='_blank' class='link-to-note'>Q 19, 53</a>, 2074). Il connubio Cavour-Rattazzi &ndash; si chiede G. &ndash; fu &laquo;il primo passo della disgregazione democratica?&raquo; (<a href='http://gramscisource.org/quaderno/3/nota/158' target='_blank' class='link-to-note'>Q 3, 158</a>, 411). Ma il liberalismo riusc&igrave; &laquo;a creare la forza cattolico-liberale e a ottenere che lo stesso Pio IX si ponesse, sia pure per poco, nel terreno del liberalismo (quanto fu sufficiente per disgregare l'apparato politico cattolico e togliergli la fiducia in se stesso)&raquo; (<a href='http://gramscisource.org/quaderno/9/nota/101' target='_blank' class='link-to-note'>Q 9, 101</a>, 1164). In seguito fu pi&ugrave; difficile &laquo;ricostruire l'apparato egemonico del gruppo dominante, apparato disgregatosi per le conseguenze della guerra&raquo; (<a href='http://gramscisource.org/quaderno/7/nota/80' target='_blank' class='link-to-note'>Q 7, 80</a>, 912). &laquo;La classe borghese &egrave; &ldquo;saturata&rdquo;: non solo non si diffonde, ma si disgrega&raquo; (<a href='http://gramscisource.org/quaderno/8/nota/2' target='_blank' class='link-to-note'>Q 8, 2</a>, 937). &laquo;La vecchia volont&agrave; collettiva si disgrega&raquo; (<a href='http://gramscisource.org/quaderno/8/nota/195' target='_blank' class='link-to-note'>Q 8, 195</a>, 1058); per &laquo;la disgregazione parlamentare, i partiti&raquo; vengono meno al loro compito (<a href='http://gramscisource.org/quaderno/15/nota/48' target='_blank' class='link-to-note'>Q 15, 48</a>, 1809). &laquo;Lo Stato-governo [...] ha infatti operato come un &ldquo;partito&rdquo;, si &egrave; posto al disopra dei partiti [...] per disgregarli&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 387); anche &laquo;i gruppi intellettuali sono disgregati&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1394). G. opera distinzioni tra gli Stati europei e non solo europei. Come l'Italia, anche la Germania ha dato intellettuali &laquo;alla cosmopoli medioevale, depauperando le proprie energie nazionali, che hanno mantenuto a lungo la disgregazione territoriale&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 480). &laquo;Gli Stati moderni tendono al massimo di accentramento, mentre si sviluppano, per reazione, le tendenze federative e localistiche, s&igrave; che lo Stato oscilla tra il dispotismo centrale e la completa disgregazione&raquo; (<a href='http://gramscisource.org/quaderno/7/nota/103' target='_blank' class='link-to-note'>Q 7, 103</a>, 930). In Francia i molti partiti &laquo;erano un segno di forza [...] o di disgregazione?&raquo;. Ma quello &laquo;francese dal 1789 al 1870: era un meccanismo di selezione di personalit&agrave; politiche capaci di dirigere, pi&ugrave; che una disgregazione&raquo;. &laquo;Il fenomeno di disgregazione interna nazionale (cio&egrave; di disgregazione dell'egemonia politica del terzo stato) era molto pi&ugrave; avanzato nella Germania del 14 che nella Francia del 14&raquo; (<a href='http://gramscisource.org/quaderno/5/nota/126' target='_blank' class='link-to-note'>Q 5, 126</a>, 654-5). Fattori di disgregazione per l'Impero britannico: &laquo;la potenza degli Stati Uniti [...] che esercitano un influsso su certi dominions, e i movimenti nazionali e nazionalistici&raquo; (<a href='http://gramscisource.org/quaderno/2/nota/48' target='_blank' class='link-to-note'>Q 2, 48</a>, 201). Negli Stati Uniti tra i diversi gruppi nazionali vi &egrave; disgregazione (alla quale cercano sovrapporre una rete di organizzazioni guidate da loro, <a href='http://gramscisource.org/quaderno/3/nota/5' target='_blank' class='link-to-note'>Q 3, 5</a>, 290), mentre gli industriali tendono a disgregare i sindacati operai (<a href='http://gramscisource.org/quaderno/6/nota/127' target='_blank' class='link-to-note'>Q 6, 127</a>, 796). Anche in paesi industriali, per &laquo;il disgregarsi dei partiti medi, gli agrari&raquo; hanno &laquo;il sopravvento &ldquo;parlamentare&rdquo;&raquo; (<a href='http://gramscisource.org/quaderno/14/nota/53' target='_blank' class='link-to-note'>Q 14, 53</a>, 1712). L'uso pi&ugrave; originale del termine &egrave; nel G. che tratta di dirigenti e subalterni o di cultura alta e/o popolare. I subalterni &laquo;non possono unificarsi finch&eacute; non possono diventare &ldquo;Stato&rdquo;: la loro storia, pertanto, &egrave; intrecciata a quella della societ&agrave; civile, &egrave; una funzione &ldquo;disgregata&rdquo; e discontinua della storia della societ&agrave; civile&raquo; (<a href='http://gramscisource.org/quaderno/25/nota/5' target='_blank' class='link-to-note'>Q 25, 5</a>, 2288; v. anche <a href='http://gramscisource.org/quaderno/3/nota/14' target='_blank' class='link-to-note'>Q 3, 14</a>, 299 e <a href='http://gramscisource.org/quaderno/3/nota/90' target='_blank' class='link-to-note'>Q 3, 90</a>, 372). Se una contraddizione dell'&laquo;intero corpo sociale&raquo; si riflette negli individui singoli, nei &laquo;gruppi subalterni, per l'assenza di autonomia nell'iniziativa storica, la disgregazione &egrave; pi&ugrave; grave&raquo; (<a href='http://gramscisource.org/quaderno/16/nota/12' target='_blank' class='link-to-note'>Q 16, 12</a>, 1875). In essi il &laquo;senso comune non &egrave; una concezione unica&raquo; ma &laquo;disgregata&raquo; (<a href='http://gramscisource.org/quaderno/8/nota/173' target='_blank' class='link-to-note'>Q 8, 173</a>, 1045; v. anche <a href='http://gramscisource.org/quaderno/8/nota/204' target='_blank' class='link-to-note'>Q 8, 204</a>, 1063 e <a href='http://gramscisource.org/quaderno/11/nota/13' target='_blank' class='link-to-note'>Q 11, 13</a>, 1396). &Egrave; un &laquo;&ldquo;pensare&rdquo; senza averne consapevolezza critica, in modo disgregato e occasionale&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1375). G. ritiene che la religione, pur non coincidendo con il senso comune, &laquo;sia un elemento del disgregato senso comune&raquo; (<a href='http://gramscisource.org/quaderno/18/nota/204' target='_blank' class='link-to-note'>Q 18, 204</a>, 1063). Ma il fenomeno non &egrave; irreversibile: se &laquo;ogni cultura ha il suo momento speculativo o religioso, che [...] coincide proprio col momento in cui l'egemonia reale si disgrega&raquo; (<a href='http://gramscisource.org/quaderno/8/nota/238' target='_blank' class='link-to-note'>Q 8, 238</a>, 1090; v. anche <a href='http://gramscisource.org/quaderno/11/nota/53' target='_blank' class='link-to-note'>Q 11, 53</a>, 1481), alcuni strati, la cui cultura &egrave; &laquo;disgregata e ingenua [...] sono tuttavia avanzatissimi praticamente, cio&egrave; come funzione economica e politica&raquo; (<a href='http://gramscisource.org/quaderno/11/nota/16' target='_blank' class='link-to-note'>Q 11, 16</a>, 1407). In essi &laquo;la disgregazione &egrave; pi&ugrave; grave [ma] &egrave; pi&ugrave; forte la lotta per liberarsi&raquo; (<a href='http://gramscisource.org/quaderno/8/nota/153' target='_blank' class='link-to-note'>Q 8, 153</a>, 1033); e poich&eacute; il politico realista sa che non &egrave; facile rifare l'unit&agrave; dopo che si &egrave; disgregata (<a href='http://gramscisource.org/quaderno/15/nota/35' target='_blank' class='link-to-note'>Q 15, 35</a>, 1789), nelle guerre di posizione &laquo;solo con un'abilissima direzione politica [...] si impedisce la disgregazione e lo sfacelo&raquo; (<a href='http://gramscisource.org/quaderno/1/nota/117' target='_blank' class='link-to-note'>Q 1, 117</a>, 110; v. anche <a href='http://gramscisource.org/quaderno/6/nota/138' target='_blank' class='link-to-note'>Q 6, 138</a>, 802 e <a href='http://gramscisource.org/quaderno/19/nota/28' target='_blank' class='link-to-note'>Q 19, 28</a>, 2051), suscitando &laquo;una unit&agrave; &ldquo;culturale-sociale&rdquo; per cui una molteplicit&agrave; di voleri disgregati, con eterogeneit&agrave; di fini, si saldano insieme per uno stesso fine&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1331). I termini &laquo;disgregato&raquo; e &laquo;disgregazione&raquo; possono essere parzialmente accostati all'uso gramsciano del termine &laquo;disorganico&raquo;. Ma quest'ultimo, nell'ordine sociale o culturale, ha solitamente valore di metafora tratta dalle disfunzioni biologiche, per un impoverimento nella complessit&agrave; delle dotazioni vitali, mentre la disgregazione allude quasi a un disfacimento pi&ugrave; elementare o al ricadere in uno stato di non-vita. Negli ultimi anni della sua reclusione e della sua sofferenza, accennando al peggiorare delle proprie condizioni esistenziali, scrive ad esempio: &laquo;sento anche un disgregamento delle forze intellettuali in s&eacute;&raquo; (LC 691, a Tania, 27 febbraio 1933).</p></body></html>