<html><head><title>Gramsci Dictionary: Lavoratore collettivo</title></head><body><h1>Lavoratore collettivo</h1><p> L'espressione compare nei Q solamente nel luglio-agosto 1932 (<a href='http://gramscisource.org/quaderno/9/nota/67' target='_blank' class='link-to-note'>Q 9, 67</a>) in un testo dedicato all'analisi del movimento consiliare torinese. Di esso G. aveva gi&agrave; individuato (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>) il significato nel fatto di essere stata un'esperienza di &laquo;unit&agrave; della &ldquo;spontaneit&agrave;&rdquo; e della &ldquo;direzione consapevole&rdquo;&raquo;, come elemento che caratterizza &laquo;la azione politica reale delle classi subalterne, in quanto politica di massa e non semplice avventura di gruppi che si richiamano alla massa&raquo; (<a href='http://gramscisource.org/quaderno/3/nota/48' target='_blank' class='link-to-note'>ivi</a>, 330). In quel testo G. notava anche che il rinvio alla spontaneit&agrave; &laquo;dava alla massa una coscienza &ldquo;teoretica&rdquo;, di creatrice di valori storici ed istituzionali, di fondatrice di Stati&raquo; (<a href='http://gramscisource.org/quaderno/3/nota/48' target='_blank' class='link-to-note'>ibid.</a>). Qui, analogamente, parla di &laquo;tentativi costituzionali (organici) per uscire dallo stato di disordine e di dispersione delle forze&raquo; (<a href='http://gramscisource.org/quaderno/9/nota/67' target='_blank' class='link-to-note'>Q 9, 67</a>, 1137). In questa prospettiva il riferimento all'analisi del lavoratore collettivo contenuta nel primo libro del Capitale serve a G. per convalidare la corrispondenza dei Consigli con l'analisi &laquo;dello sviluppo del sistema di fabbrica&raquo; compiuta da Marx: l'affermarsi del lavoro astratto, non attribuibile a nessun lavoratore in particolare, fa s&igrave; che &laquo;l'insieme della maestranza della fabbrica debba concepirsi come un &ldquo;lavoratore collettivo&rdquo;&raquo; (<a href='http://gramscisource.org/quaderno/9/nota/67' target='_blank' class='link-to-note'>ivi</a>, 1138). Su questa base il &laquo;movimento di fabbrica&raquo; mirava a &laquo;fare diventare &ldquo;soggettivo&rdquo; ci&ograve; che &egrave; dato &ldquo;oggettivamente&rdquo;&raquo;, ovvero a ripensare politicamente la tecnica produttiva indipendentemente dal nesso con la classe dominante e &laquo;unita con gli interessi della classe ancora subalterna&raquo; (<a href='http://gramscisource.org/quaderno/9/nota/67' target='_blank' class='link-to-note'>ibid.</a>). Questo passaggio &egrave; indice del fatto che la classe subalterna &laquo;non &egrave; pi&ugrave; subalterna, ossia mostra di tendere a uscire dalla sua condizione subordinata&raquo;, in quanto &egrave; capace di &ldquo;pensarsi&rdquo; (v. la &laquo;coscienza &ldquo;teoretica&rdquo;&raquo; di cui sopra) come istitutrice di una nuova organizzazione della produzione, che dalla fabbrica si proietta nella societ&agrave; e dall'economia si estende in una forma compiuta di &ldquo;cultura&rdquo; (<a href='http://gramscisource.org/quaderno/9/nota/67' target='_blank' class='link-to-note'>ibid.</a>).</p><h2>FABIO FROSINI</h2></body></html>