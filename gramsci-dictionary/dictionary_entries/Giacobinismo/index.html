<html><head><title>Gramsci Dictionary: Giacobinismo</title></head><body><p> Quella di giacobinismo &egrave; una categoria storico-interpretativa di prima grandezza per il G. dei Q, dove essa ha segno positivo, mentre il giovane G. era stato un critico severo del fenomeno giacobino, individuando in esso un modo tutto borghese di fare politica. In uno scritto del 28 luglio 1917, I massimalisti russi, G. affermava perentoriamente: &laquo;in Russia non ci sono giacobini&raquo; (CF 266). Dopo questa avversione iniziale G. cambier&agrave; idea. Il punto di svolta sar&agrave; dato dalla lettura del saggio Le Bolch&eacute;visme et le Jacobinisme dello storico francese Albert Mathiez, che G. fa tradurre e pubblica a puntate sull'&ldquo;Ordine Nuovo&rdquo; nel 1921. Sembra questo il momento in cui matura un approfondimento storico del fenomeno giacobino e insieme di una sua rilettura ideologicamente pi&ugrave; favorevole. Il saggio di Mathiez &egrave; tutto basato sull'analogia tra la repubblica giacobina e la rivoluzione bolscevica. &Egrave; evidente che G. subisce la suggestione dell'interpretazione dello storico francese, nella quale giacobinismo e bolscevismo costituiscono un unico &ldquo;mito&rdquo;. Cos&igrave; nei Q il giacobinismo &ndash; trasformato da G. in una categoria storico-interpretativa fondamentale &ndash; presenta uno spessore che travalica quello di un fenomeno storico concreto, anche se egli mette in guardia da una lettura destoricizzata, che separi il fenomeno dal tempo e dal luogo, riducendolo in &laquo;formule&raquo;: si otterrebbe in quel modo soltanto &laquo;uno spettro&raquo;, &laquo;parole vane e inerti&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 61). G. nota come il termine &laquo;giacobino&raquo; abbia finito per assumere due significati: quello proprio di un determinato partito della Rivoluzione francese, con un programma determinato e che esplic&ograve; la sua azione di partito e di governo con un metodo &laquo;caratterizzato da una estrema energia&raquo;; un altro, successivo, per cui si chiam&ograve; &ldquo;giacobino&rdquo; l'uomo politico energico e risoluto, perch&eacute; fanaticamente persuaso delle virt&ugrave; taumaturgiche delle sue idee, quali che fossero (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2017). Tentando di stabilire quali siano stati la natura e il ruolo del Partito d'Azione nel Risorgimento italiano, in un raffronto continuo con l'azione &ndash; vittoriosa ed egemone &ndash; del partito moderato di ispirazione cavourriana, G. osserva che il Partito d'Azione mancava della capacit&agrave; di esercitare un'&laquo;&ldquo;attrazione spontanea&rdquo;&raquo; &ndash; per far questo avrebbe dovuto &laquo;imprimere al moto Risorgimento un carattere pi&ugrave; marcatamente popolare e democratico&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2013). G. afferma che il Partito d'Azione &laquo;manc&ograve; addirittura di un programma concreto di governo&raquo;; inoltre confondeva l'unit&agrave; culturale esistente nella penisola &laquo;con l'unit&agrave; politica e territoriale delle grandi masse popolari che erano estranee a quella tradizione&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2014). Sono i ben noti, severi giudizi di G. sul partito mazziniano e sulle fortissime carenze della sua azione politica. G. ritiene che si possa fare un confronto tra i giacobini e il Partito d'Azione. I giacobini &laquo;lottarono strenuamente per assicurare un legame tra citt&agrave; e campagna e ci riuscirono vittoriosamente&raquo;. Nella letteratura politica francese la necessit&agrave; di collegare la citt&agrave; (Parigi) con la campagna era sempre stata vivamente sentita; il Partito d'Azione aveva nella storia della penisola la tradizione a cui ricollegarsi, dato che &laquo;la storia dei Comuni &egrave; ricca di esperienze in proposito&raquo;. Proprio &laquo;il pi&ugrave; classico maestro di arte politica per i gruppi dirigenti italiani&raquo;, Machiavelli, &laquo;aveva anch'egli posto il problema, naturalmente nei termini e con le preoccupazioni del tempo suo&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2014-5). Chiedendosi il perch&eacute; dei falliti tentativi di suscitare in Italia una &laquo;volont&agrave; collettiva nazionale-popolare&raquo;, G. ne individua la ragione nell'affermarsi di una forma di societ&agrave; &laquo;&ldquo;economico-corporativa&rdquo;&raquo;, cio&egrave; &laquo;la peggiore delle forme di societ&agrave; feudale, la forma meno progressiva e pi&ugrave; stagnante: manc&ograve; sempre, e non poteva costituirsi, una forza giacobina efficiente&raquo;, la forza appunto che nelle altre nazioni &laquo;ha suscitato e organizzato la volont&agrave; collettiva nazionale-popolare e ha fondato gli Stati moderni&raquo;. Ogni formazione di volont&agrave; collettiva nazionale-popolare secondo G. &egrave; impossibile se le grandi masse dei contadini coltivatori non irrompono simultaneamente nella vita politica: ci&ograve; intendeva Machiavelli attraverso la riforma della milizia, ci&ograve; fecero i giacobini nella Rivoluzione francese, in questo &egrave; da identificare un &ldquo;giacobinismo precoce&rdquo; di Machiavelli, &laquo;il germe (pi&ugrave; o meno fecondo) della sua concezione della rivoluzione nazionale&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1559-60). Giacobinismo e machiavellismo sono uniti dalla capacit&agrave; di porre in modo radicale il problema della rivoluzione contadina e dal fatto di essere entrambi espressione di una volont&agrave; collettiva intesa a fondare un nuovo tipo di Stato. Questa assunzione positiva del giacobinismo porta G. a glissare sul problema dell'uso del terrore, quando non addirittura a legittimarlo: &laquo;Il terzo stato sarebbe caduto in questi &ldquo;tranelli&rdquo; successivi senza l'azione energica dei giacobini, che si oppongono ad ogni sosta &ldquo;intermedia&rdquo; del processo rivoluzionario e mandano alla ghigliottina non solo gli elementi della vecchia societ&agrave; dura a morire, ma anche i rivoluzionari di ieri, oggi diventati reazionari&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2028). Proseguendo nella sua analisi dell'operato del Partito d'Azione, alla luce del giacobinismo (o meglio, dell'assenza di giacobinismo), G. osserva che &laquo;i giacobini conquistarono con la lotta senza quartiere la loro funzione di partito dirigente&raquo;; essi in realt&agrave; si &ldquo;imposero&rdquo; alla borghesia francese, conducendola su una posizione molto pi&ugrave; avanzata di quella che i nuclei borghesi primitivamente pi&ugrave; forti avrebbero voluto &ldquo;spontaneamente&rdquo; occupare. Questo tratto, caratteristico del giacobinismo (ma prima anche di Cromwell e delle &ldquo;teste rotonde&rdquo;), consiste nel forzare la situazione creando &laquo;fatti compiuti irreparabili, cacciando avanti i borghesi a calci nel sedere, da parte di un gruppo di uomini estremamente energici e risoluti&raquo;. G. nega anche che i giacobini siano stati &laquo;astrattisti&raquo;: essi furono invece dei &laquo;realisti alla Machiavelli&raquo;, persuasi dell'&laquo;assoluta verit&agrave;&raquo; delle formule sull'uguaglianza, la fraternit&agrave;, la libert&agrave;, cos&igrave; come di tale verit&agrave; erano persuase &laquo;le grandi masse popolari che i giacobini suscitavano e portavano alla lotta&raquo;; il loro linguaggio, la loro ideologia, i loro metodi d'azione &laquo;riflettevano perfettamente le esigenze dell'epoca&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2027-8). G. istituisce poi un preciso rapporto tra il giacobinismo francese e la cultura fisiocratica: l'uno sarebbe &laquo;inesplicabile&raquo; senza l'altra, &laquo;con la sua dimostrazione dell'importanza economica del coltivatore diretto&raquo;, anche se non pare giusto affermare che i fisiocratici &laquo;abbiano rappresentato meri interessi agricoli&raquo;, dato che essi rappresentano &laquo;una societ&agrave; avvenire ben pi&ugrave; complessa di quella contro cui combattono e anche di quella che risulta immediatamente dalle loro affermazioni&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>Q 13, 13</a>, 1575-6). Inoltre, a chi dal punto di vista di uno storicismo moderato ritiene &laquo;irrazionale&raquo; il giacobinismo (visto come &laquo;antistoria&raquo;), G. oppone la considerazione che &laquo;n&eacute; Napoleone n&eacute; la Restaurazione hanno distrutto i &ldquo;fatti compiuti&rdquo; dei giacobini&raquo; (<a href='http://dl.gramsciproject.org/quaderno/10-II/nota/41%20XIV' target='_blank' class='link-to-note'>Q 10 II, 41.XIV</a>, 1326). Occorre comunque avere dei giacobini e della loro politica una visione adeguata, comprendendo l'importanza assoluta della loro politica agraria, senza la quale &laquo;Parigi avrebbe avuto la Vandea gi&agrave; alle sue porte&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2029): i girondini cercarono, senza riuscirvi, &laquo;di far leva sul federalismo per schiacciare Parigi giacobina&raquo;, mentre per i giacobini valeva la formula della &laquo;&ldquo;repubblica una e indivisibile&rdquo;&raquo; e la &laquo;politica di accentramento burocratico-militare&raquo;, alle quali essi &laquo;non potevano rinunziare senza suicidarsi&raquo;. La questione agraria ebbe il sopravvento sulle aspirazioni all'autonomia locale: la Francia rurale &laquo;accett&ograve; l'egemonia di Parigi&raquo;, cio&egrave; comprese che per distruggere definitivamente il vecchio regime &laquo;doveva far blocco con gli elementi pi&ugrave; avanzati del terzo stato, e non con i moderati girondini&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ibid.</a>). Se &egrave; vero che i giacobini &laquo;&ldquo;forzarono&rdquo; la mano&raquo;, ci&ograve; avvenne sempre &laquo;nel senso dello sviluppo storico reale&raquo;; essi hanno compiuto un'opera fondamentale, alla quale solo la loro appartenenza di classe ha posto un limite invalicabile: facendo della borghesia la classe nazionale dirigente, egemone, essi &laquo;crearono la compatta nazione moderna francese&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ibid.</a>). Concludendo il paragone tra i giacobini e il partito mazziniano G. afferma: &laquo;Nel Partito d'Azione non si trova niente che rassomigli a questo indirizzo giacobino, a questa inflessibile volont&agrave; di diventare il partito dirigente&raquo;. La severit&agrave; del giudizio &egrave; attenuata dalla considerazione che &laquo;certo occorre tener conto delle differenze&raquo;, trattandosi in Italia di lottare contro l'&laquo;ordine internazionale vigente e contro una potenza straniera&raquo;, l'Austria, che occupava una parte della penisola e controllava il resto. Ma G. rincara la dose delle sue critiche al Partito d'Azione, osservando che &laquo;i giacobini seppero dalla minaccia esterna trarre elementi per una maggiore energia all'interno: essi compresero bene che per vincere il nemico esterno dovevano schiacciare all'interno i suoi alleati e non esitarono a compiere i massacri di settembre&raquo;. In Italia questo legame che esisteva tra l'Austria e una parte della borghesia e della nobilt&agrave; italiane non fu denunziato dal Partito d'Azione o almeno non con la dovuta energia (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2030). Attenuando appena la durezza delle sue considerazioni, G. afferma che se in Italia non si form&ograve; un partito giacobino le ragioni sono &laquo;da ricercare nel campo economico, cio&egrave; nella relativa debolezza della borghesia italiana e nel clima storico diverso dell'Europa dopo il 1815&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2032). Per quanto poi concerne la presenza di &laquo;giacobini&raquo;, o sostenitori del giacobinismo, in Italia, G. osserva che &laquo;di solito sono trattati assai male&raquo; nei libri e negli articoli divulgativi e se ne sa &laquo;assai poco&raquo; (<a href='http://dl.gramsciproject.org/quaderno/2/nota/106' target='_blank' class='link-to-note'>Q 2, 106</a>, 253). Si tratta comunque di una schiera assai sparuta: Pisacane, che fu uno dei pochi che sent&igrave; l'assenza, nel Risorgimento, di un &laquo;fermento &ldquo;giacobino&rdquo;&raquo;, non fu per parte sua giacobino &laquo;cos&igrave; come era necessario all'Italia&raquo; (<a href='http://dl.gramsciproject.org/quaderno/15/nota/76' target='_blank' class='link-to-note'>Q 15, 76</a>, 1834); Crispi, come abbiamo visto, fu &laquo;giacobino&raquo; solo nel senso di uomo politico risoluto: era un &laquo;temperamento giacobino&raquo;, ma non aveva un programma che si potesse paragonare a quello dei giacobini e neppure &laquo;la loro feroce intransigenza&raquo;. La debolezza di Crispi, osserva ancora G., fu di essersi legato strettamente al gruppo settentrionale &laquo;subendone il ricatto&raquo; e di aver sistematicamente sacrificato il Meridione, &laquo;cio&egrave; i contadini&raquo;, di non avere osato, come i giacobini, posporre agli interessi corporativi del gruppo dirigente quelli della &laquo;classe futura&raquo;; egli &egrave; perci&ograve; un &laquo;termidoriano preventivo&raquo; (<a href='http://dl.gramsciproject.org/quaderno/6/nota/89' target='_blank' class='link-to-note'>Q 6, 89</a>, 765-6); la sua &laquo;&ldquo;ossessione&rdquo; giacobina pi&ugrave; nobile fu l'unit&agrave; politico-territoriale del paese&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2017). L'unico che non solo sent&igrave; l'assenza di un giacobinismo italiano, ma si manifest&ograve; come &laquo;un vero e proprio giacobino, almeno teoricamente, e nella situazione data italiana&raquo;, fu Gioberti, il quale, come osserva G., dopo il 1848, nel Rinnovamento, mostra comprensione per le dure necessit&agrave; storiche che spinsero i giacobini francesi a dispiegare la loro &laquo;selvaggia energia&raquo;; nell'autore del Primato si troverebbe inoltre, sia pure &laquo;vagamente&raquo;, &laquo;il concetto del &ldquo;popolare-nazionale&rdquo; giacobino&raquo;, cio&egrave; dell'alleanza tra borghesi-intellettuali e popolo (<a href='http://dl.gramsciproject.org/quaderno/17/nota/9' target='_blank' class='link-to-note'>Q 17, 9</a>, 1914-5). Riflettendo sul fenomeno giacobino G. si occupa anche delle cause del suo declino: egli ritiene che i giacobini, con la loro opposizione a riconoscere agli operai il diritto di coalizione, spezzarono il &laquo;blocco urbano&raquo; di Parigi; cos&igrave; le loro &laquo;forze d'assalto&raquo;, che si riunivano nel Comune, &laquo;si dispersero, deluse, e il Termidoro ebbe il sopravvento&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2030). La centralit&agrave; della nozione di giacobinismo &egrave; resa evidente anche dall'affermazione che &laquo;il moderno Principe deve avere una parte dedicata al giacobinismo&raquo;: e questa ripresa del giacobinismo deve avvenire &laquo;nel significato integrale che questa nozione ha avuto storicamente e deve avere concettualmente&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1559). Cos&igrave; G. stigmatizza tanto la &laquo;paura del giacobinismo&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1560) tipica ad esempio del Croce, quanto l'&ldquo;avversione&rdquo; presente in Sorel, che assume le forme di una &ldquo;ripugnanza etica&rdquo;; un atteggiamento che secondo G. deriva da Proudhon, che in un suo scritto aveva definito i giacobini &laquo;i gesuiti della rivoluzione&raquo; (<a href='http://dl.gramsciproject.org/quaderno/5/nota/80' target='_blank' class='link-to-note'>Q 5, 80</a>, 611). Questo &laquo;antigiacobinismo&raquo; di Sorel &egrave; da G. definito &laquo;settario meschino, antistorico&raquo; (<a href='http://dl.gramsciproject.org/quaderno/11/nota/66' target='_blank' class='link-to-note'>Q 11, 66</a>, 1498). Analizzando le cause della sconfitta giacobina, G. osserva come l'incursione sul terreno delle credenze religiose contribu&igrave; a incrinare l'unit&agrave; del fronte filogiacobino nelle campagne; analoga debolezza porteranno nel Partito d'Azione le &laquo;velleit&agrave; mazziniane&raquo; di riforma religiosa. L'esempio della Rivoluzione francese dimostrava che i giacobini, che erano riusciti a schiacciare tutti i partiti di destra sul terreno della questione agraria, &laquo;furono danneggiati dai tentativi di Robespierre di instaurare una riforma religiosa&raquo;, che pure aveva un significato e una concretezza immediati (<a href='http://dl.gramsciproject.org/quaderno/19/nota/26' target='_blank' class='link-to-note'>Q 19, 26</a>, 2046). L'istituzione del culto dell'Ente supremo &egrave; stato un tentativo &laquo;di unificare dittatorialmente gli elementi costitutivi dello Stato in senso organico&raquo;, in una &laquo;disperata ricerca&raquo; di stringere in pugno tutta la vita popolare e nazionale, ma appare anche come la prima radice dello Stato moderno laico, indipendente dalla Chiesa, che trova in se stesso &laquo;tutti gli elementi della sua personalit&agrave; storica&raquo; (<a href='http://dl.gramsciproject.org/quaderno/6/nota/87' target='_blank' class='link-to-note'>Q 6, 87</a>, 763). Come molti dei concetti gramsciani, anche quello di giacobinismo si rivela metafora, immagine (non dell'uomo politico deciso, ma della volont&agrave; collettiva popolare-nazionale): si connette con l'idea del &laquo;principe&raquo;, dato che G. afferma che i giacobini furono &laquo;&ldquo;incarnazione categorica&rdquo;&raquo; del principe machiavelliano (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1559), il quale a sua volta &laquo;rappresenta plasticamente e &ldquo;antropomorficamente&rdquo; il simbolo della &ldquo;volont&agrave; collettiva&rdquo;&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1555). Va quindi sottolineata questa valenza teorico-politica che il concetto di giacobinismo assume nell'elaborazione di G. Infine, del giacobinismo l'autore dei Q fa notare tanto il &ldquo;limite&rdquo; di classe quanto alcuni aspetti degenerativi, che preludono al &laquo;bizantinismo francese&raquo;, che consisterebbe in una particolare caratteristica della tradizione culturale francese, che dopo la rivoluzione &egrave; rapidamente degenerata in &laquo;una nuova Bisanzio culturale&raquo;, rivelando l'intenzione di dare &laquo;forma perfetta e stabile alle innovazioni che attua&raquo;. Gli elementi di tale degenerazione, d'altronde, erano gi&agrave; presenti e attivi &laquo;durante lo svolgersi del grande dramma rivoluzionario&raquo;, negli stessi giacobini &laquo;che lo impersonarono con maggior energia e compiutezza&raquo; (<a href='http://dl.gramsciproject.org/quaderno/10-II/nota/19' target='_blank' class='link-to-note'>Q 10 II, 19</a>, 1256-7).</p></body></html>