<html><head><title>Gramsci Dictionary: Italia</title></head><body><h1>Italia</h1><p> &laquo;Italia&raquo; ricorre pressoch&eacute; in ogni pagina dei Q. La voce si trova declinata in base alla trattazione dei temi: storici, politici, economici, attinenti la religione o la linguistica, fino ad argomenti pi&ugrave; specifici quali citt&agrave;-campagna, Nord-Sud, scuola, teatro ecc. Un esempio di declinazione del lemma sta nella prima nota a Per una storia degli intellettuali italiani (<a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935-6), di fine 1931, nel quale &egrave; ridisegnato il progetto del 1929. Dell'Italia sono messi in luce contrasti e distinzioni, luci e ombre: diversi i passi a questo proposito negli scritti carcerari. La demagogica espressione &laquo;Italia reale e Italia legale&raquo; (<a href='http://gramscisource.org/quaderno/1/nota/130' target='_blank' class='link-to-note'>Q 1, 130</a>, 117), usata dai clericali &laquo;per indicare il disagio politico nazionale&raquo; all'indomani dell'unificazione, &egrave; interpretata da G. come malessere che si protrae lungamente e crea un &laquo;netto distacco tra lo Stato (legalit&agrave; formale) e la societ&agrave; civile (realt&agrave; di fatto)&raquo; (<a href='http://gramscisource.org/quaderno/19/nota/31' target='_blank' class='link-to-note'>Q 19, 31</a>, 2057). A G. interessa soprattutto ragionare sull'Italia reale: &laquo;Io sono sempre stato persuaso che esiste una Italia sconosciuta, che non si vede, molto diversa da quella apparente e visibile [...], il distacco [...] &egrave; da noi pi&ugrave; profondo che nelle altre cosiddette nazioni civili&raquo; (LC 167, a Tania, 5 marzo 1928), proseguendo con osservazioni sulle caratteristiche della popolazione italiana. E' argomentazione ricorrente fin dagli scritti giornalistici: &laquo;Non si conosce la storia del popolo italiano&raquo; (Il socialismo e l'Italia, 22 settembre 1917, in CF 350); &laquo;noi manchiamo degli strumenti adatti per conoscere l'Italia, cos&igrave; com'&egrave; realmente e quindi siamo nella quasi impossibilit&agrave; di fare previsioni, di orientarci, di stabilire delle linee d'azione che abbiano una certa probabilit&agrave; di essere esatte&raquo; (PLV 269, 1&deg; novembre 1923). Nelle LC, sul libro L'Italie qu'on voit et l'Italie qu'on ne voit pas, G. scrive: &laquo;Questo titolo potrebbe darsi a ogni libro sui caratteri nazionali, e ci&ograve; che si vede di solito sono gli intellettuali e ci&ograve; che non si vede sono specialmente i contadini che pure [...] sono essi proprio la &ldquo;nazione&rdquo;&raquo; (LC 484, a Tania, 19 ottobre 1931).</p><h2>GIOVANNI MIMMO BONINELLI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Cattolici'>Cattolici</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Intellettuali italiani'>Intellettuali italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Italiani'>Italiani</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nord-Sud'>Nord-Sud</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Stato'>Stato</a></body></html>