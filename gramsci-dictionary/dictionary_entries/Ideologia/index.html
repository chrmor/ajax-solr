<html><head><title>Gramsci Dictionary: Ideologia</title></head><body><p> Se nei Q il lemma &laquo;ideologia&raquo; compare in una vasta gamma di significati, esso viene tuttavia elaborato e usato in modo non episodico da G. soprattutto in un'accezione nuova rispetto a quella prevalente in Marx. G. non conosce L'ideologia tedesca &ndash; che viene pubblicata solo negli anni Venti e Trenta del Novecento &ndash;, dove l'ideologia &egrave; &laquo;coscienza capovolta&raquo; del mondo reale, n&eacute; utilizza la definizione dell'ultimo Engels, che vede nell'ideologia una &laquo;falsa coscienza&raquo;. Interpreta invece un passo della Prefazione del '59 al Per la critica dell'economia politica di Marx nel quale si afferma che le &laquo;forme ideologiche&raquo; permettono agli uomini di &laquo;concepire&raquo; e &laquo;combattere&raquo; i conflitti economico-sociali: da qui G. deriva &ndash; con una lettura fortemente innovativa, ma mai in contrasto esplicito con quella marx-engelsiana &ndash; la conferma dell'importanza di tali &laquo;forme&raquo;. Egli inoltre utilizza la battaglia che l'ultimo Engels conduce per ripristinare una visione dialettica del nesso struttura-sovrastruttura al fine di sostenere l'importanza e l'&laquo;efficacia storica&raquo; delle &laquo;sfere ideologiche&raquo;. Una concezione quanto meno neutra, non negativa dell'ideologia, si diffonde a cavallo tra Ottocento e Novecento anche in campo marxista e socialista. L'esempio pi&ugrave; noto &egrave; quello del Che fare? di Lenin, che pone l'alternativa: &laquo;o ideologia borghese o ideologia socialista&raquo;. Formulazioni di questo tipo compaiono gi&agrave; nel giovane G., che ad esempio definisce &laquo;il presidente Wilson&raquo; e &laquo;i massimalisti russi&raquo; come &laquo;estremo anello logico delle ideologie borghesi e proletarie&raquo; (Wilson e i massimalisti russi, 2 marzo 1918, in CF 691). Vi &egrave; in questo periodo una distinzione, destinata a essere riproposta nei Q, tra due semantiche del lemma: &laquo;le ideologie sono risibili quando sono pura chiacchiera, quando sono rivolte a creare confusione, ad illudere e asservire energie sociali, potenzialmente antagonistiche&raquo;, ed &egrave; contro queste che per G. si scaglia Marx. Il quale per&ograve;, &laquo;come rivoluzionario, cio&egrave; uomo attuale di azione, non pu&ograve; prescindere dalle ideologie e dagli schemi pratici, che sono entit&agrave; storiche potenziali, in formazione&raquo; (Astrattismo e intransigenza, 11 maggio 1918, in NM 17). Tale concezione dell'ideologia, conquistata anche sulla scorta di Antonio Labriola &ndash; del quale aveva pubblicato sul &ldquo;Grido del Popolo&rdquo; il terzo paragrafo del saggio Del materialismo storico (in cui si ragiona sul concetto di &ldquo;ultima istanza&rdquo;), intitolandolo Le ideologie nel divenire storico &ndash;, serve nei Q a G. in primo luogo per respingere un'affermazione di Croce secondo cui Marx avrebbe ridotto le sovrastrutture e le ideologie a illusione e apparenza. Nella nota <a href='http://dl.gramsciproject.org/quaderno/4/nota/15' target='_blank' class='link-to-note'>Q 4, 15</a>, 436-7 G. osserva che: a) Croce trae dal marxismo la sua stessa teoria delle ideologie come &laquo;costruzioni pratiche&raquo; e &laquo;strumenti di direzione politica&raquo;, salvo accusare Marx di dare una lettura riduttiva delle stesse; b) per Marx &laquo;le &ldquo;ideologie&rdquo; sono tutt'altro che illusioni e apparenza; sono una realt&agrave; oggettiva ed operante&raquo;, anche se non sono &laquo;la molla della storia&raquo;, che anche G. continua marxisticamente a individuare nella sfera economico-sociale; c) il marxismo &egrave; un'ideologia tra le altre, avente lo scopo di &ldquo;far prendere coscienza&rdquo; a una classe, il proletariato: la teoria negativa dell'ideologia che si trova in Marx riguarderebbe unicamente le teorie avversarie. Se si va a confrontare il corrispondente Testo C (<a href='http://dl.gramsciproject.org/quaderno/10-II/nota/41%20XII' target='_blank' class='link-to-note'>Q 10 II, 41.XII</a>, 1318 ss.), la differenza tra il marxismo e le altre ideologie viene ancor meglio individuata grazie al fatto che queste sono &laquo;inorganiche perch&eacute; contraddittorie, perch&eacute; dirette a conciliare interessi opposti e contraddittori&raquo;, mentre il marxismo &laquo;non tende a risolvere pacificamente le contraddizioni [...] anzi &egrave; la stessa teoria di tali contraddizioni&raquo;. L'ideologia non &egrave; in s&eacute; negativa, ma non tutte le ideologie sono uguali. Esse costituiscono il terreno comune e necessario della coscienza e anche della conoscenza, ma la superiorit&agrave; dell'ideologia marxista &egrave; data dalla consapevolezza del proprio carattere non assoluto e non eterno: consapevolezza di parzialit&agrave;, legata a una classe e a un momento storico. Il marxismo &egrave; un'ideologia tra le altre, ma a differenza delle altre non nega le contraddizioni, anzi le palesa e le analizza. Ha in comune con le altre ideologie il fatto di rivestire una determinata utilit&agrave; per un gruppo sociale, ma non si spaccia per qualcosa al di sopra o al di l&agrave; della storia. Rielaborando un altro testo di questo quaderno (<a href='http://dl.gramsciproject.org/quaderno/4/nota/24' target='_blank' class='link-to-note'>Q 4, 24</a>, 442-3), in seconda stesura G. scriver&agrave;: &laquo;La filosofia della praxis non solo pretendeva di spiegare e giustificare tutto il passato, ma di spiegare e giustificare storicamente anche se stessa, cio&egrave; era [...] la liberazione totale da ogni &ldquo;ideologismo&rdquo; astratto&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1864). Quando il marxismo dimentica la sua specificit&agrave; &ndash; &egrave; il caso del Saggio popolare di Bucharin &ndash; esso finisce col divenire &laquo;una ideologia nel senso deteriore, cio&egrave; una verit&agrave; assoluta ed eterna&raquo; (<a href='http://dl.gramsciproject.org/quaderno/4/nota/40' target='_blank' class='link-to-note'>Q 4, 40</a>, 466). Tutta la rivalutazione gramsciana delle ideo logie &egrave; anche in opposizione al marxismo economicista di Bucharin, contro cui G. ribadisce &ndash; in una nota significativamente intitolata Struttura e superstruttura. Economia e ideologia &ndash; che &laquo;la pretesa (presentata come postulato essenziale del materialismo storico) di presentare ed esporre ogni fluttuazione della politica e dell'ideologia come una espressione immediata della struttura, deve essere combattuta teoricamente come un infantilismo primitivo&raquo; (<a href='http://dl.gramsciproject.org/quaderno/7/nota/24' target='_blank' class='link-to-note'>Q 7, 24</a>, 871). Infatti nel &laquo;&ldquo;blocco storico&rdquo;&raquo; &ndash; scrive G. &ndash; le &laquo;forze materiali sono il contenuto e le ideologie la forma, distinzione di forma e contenuto meramente didascalica, perch&eacute; le forze materiali non sarebbero concepibili storicamente senza forma e le ideologie sarebbero ghiribizzi individuali senza le forze materiali&raquo; (<a href='http://dl.gramsciproject.org/quaderno/7/nota/21' target='_blank' class='link-to-note'>Q 7, 21</a>, 869). Storicamente, le ideologie sono cosa ben diversa a seconda se sono o non sono &laquo;necessarie&raquo; e &laquo;organiche&raquo;. E non &egrave; questione che riguardi solo il marxismo. Infatti, rileva G., erroneamente &laquo;si d&agrave; il nome di ideologia sia alla soprastruttura necessaria di una determinata struttura, sia alle elucubrazioni arbitrarie di determinati individui. Il senso deteriore della parola &egrave; diventato estensivo e ci&ograve; ha modificato e snaturato l'analisi teorica del concetto di ideologia&raquo; (<a href='http://dl.gramsciproject.org/quaderno/7/nota/19' target='_blank' class='link-to-note'>Q 7, 19</a>, 868). Occorre distinguere &laquo;tra ideologie storicamente organiche, che sono cio&egrave; necessarie a una certa struttura, e ideologie arbitrarie, razionalistiche, &ldquo;volute&rdquo;&raquo;. Non si tratta solo del marxismo o delle ideologie storicamente &ldquo;progressive&rdquo;. Perch&eacute;, aggiunge G., &laquo;in quanto storicamente necessarie [...] esse &ldquo;organizzano&rdquo; le masse umane, formano il terreno in cui gli uomini si muovono, acquistano coscienza della loro posizione, lottano ecc.&raquo; (<a href='http://dl.gramsciproject.org/quaderno/7/nota/19' target='_blank' class='link-to-note'>ivi</a>, 868-9). L'importanza delle ideologie deriva dal fatto che esse &laquo;&ldquo;organizzano&rdquo;&raquo; le masse: G. riprende pi&ugrave; volte una affermazione di Marx sul fatto che &laquo;una persuasione popolare ha spesso la stessa energia di una forza materiale&raquo; (<a href='http://dl.gramsciproject.org/quaderno/7/nota/19' target='_blank' class='link-to-note'>ibid.</a>). La lotta per l'egemonia &egrave; lotta di ideologie: non si tratta di una pura &ldquo;battaglia delle idee&rdquo;, queste idee hanno una &laquo;struttura materiale&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 333), si articolano in &ldquo;apparati&rdquo;. L'ideologia sembra non abitare tanto la societ&agrave; civile quanto lo Stato &ldquo;integrale&rdquo; (o &ldquo;allargato&rdquo;, come si dice usualmente nell'ambito della critica gramsciana), anche perch&eacute; &ndash; come chiarisce G. in <a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 1306 &ndash; l'ideologia &laquo;d&agrave; il cemento pi&ugrave; intimo alla societ&agrave; civile e quindi allo Stato&raquo;. La classe dominante ha una propria &laquo;struttura ideologica&raquo;, ovvero &laquo;l'organizzazione materiale intesa a mantenere, a difendere e a sviluppare il &ldquo;fronte&rdquo; teorico o ideologico [...] La stampa &egrave; la parte pi&ugrave; dinamica di questa struttura ideologica, ma non la sola: tutto ci&ograve; che influisce o pu&ograve; influire sull'opinione pubblica direttamente o indirettamente le appartiene: le biblioteche, le scuole, i circoli e clubs di vario genere, fino all'architettura, alla disposizione delle vie e ai nomi di queste&raquo; (<a href='http://dl.gramsciproject.org/quaderno/3/nota/49' target='_blank' class='link-to-note'>Q 3, 49</a>, 332-3). A questo &laquo;complesso formidabile di trincee e fortificazioni della classe dominante&raquo; la &laquo;classe innovatrice&raquo; contrappone lo &laquo;spirito di scissione&raquo; che, tramite &laquo;un complesso lavoro ideologico&raquo;, cerca di dare coscienza storica alla classe antagonista e ai suoi alleati. &Egrave; grazie all'ideologia che un soggetto collettivo diviene cosciente di s&eacute; e dunque pu&ograve; contrapporsi all'egemonia avversaria: l'ideologia come luogo di costituzione della soggettivit&agrave; collettiva. Se non si capisse poi che questo soggetto, divenuto cosciente di s&eacute;, deve dotarsi di un proprio &laquo;apparato egemonico&raquo; (&ldquo;ideologico&rdquo;) per combattere la sua lotta nelle concrete &ldquo;fortezze e casematte&rdquo; dello Stato &laquo;integrale&raquo;, si resterebbe fermi a una concezione idealistica e insieme razionalistico-illuministica. Il pensiero invece d&agrave; forza e organizza nel momento in cui viene organizzato, anche per quel che riguarda le classi subalterne che non sono ma vogliono divenire egemoniche, a partire da quel &laquo;centro omogeneo di un modo di pensare e di operare&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 33) che per G. &egrave; il partito politico. Il termine &laquo;ideologia&raquo; &egrave; usato nei primi Q anche in modo corrente, in contesti occasionali, come sistema di idee politiche, ma anche nel senso deteriore del termine, in una vasta gamma di casi (ad esempio: &laquo;Il Boullier, che si pone da un puro punto di vista ideologico, non capisce niente della quistione&raquo;: <a href='http://dl.gramsciproject.org/quaderno/1/nota/144' target='_blank' class='link-to-note'>Q 1, 144</a>, 129). In merito all'ideologia come sistema di idee politiche, G. parla di &laquo;ideologia mazziniana&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 43); di giacobini che &laquo;seguivano una certa ideologia&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, 61); di romanzi &laquo;a caratteri spiccatamente ideologico-politico, di tendenza democratica, legato alle ideologie quarantottesche&raquo; (<a href='http://dl.gramsciproject.org/quaderno/3/nota/78' target='_blank' class='link-to-note'>Q 3, 78</a>, 358); di &laquo;ideologia liberale&raquo; (<a href='http://dl.gramsciproject.org/quaderno/6/nota/81' target='_blank' class='link-to-note'>Q 6, 81</a>, 752). Ma il riferimento pu&ograve; essere anche politico in senso lato: avremo cos&igrave; l'&laquo;ideologia massonica&raquo; (<a href='http://dl.gramsciproject.org/quaderno/1/nota/157' target='_blank' class='link-to-note'>Q 1, 157</a>, 138) e l'&laquo;ideologia puritana&raquo; (<a href='http://dl.gramsciproject.org/quaderno/1/nota/158' target='_blank' class='link-to-note'>Q 1, 158</a>, 138), l'&laquo;ideologia meridionale&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 46), l'&laquo;ideologia patriottica&raquo; (<a href='http://dl.gramsciproject.org/quaderno/2/nota/107' target='_blank' class='link-to-note'>Q 2, 107</a>, 254) ecc. Il lemma &egrave; usato poi in riferimento a ceti e gruppi sociali. In <a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 33 G. afferma che &laquo;la elaborazione unitaria di una coscienza collettiva domanda condizioni e iniziative molteplici. La diffusione da un centro omogeneo di un modo di pensare e di operare omogeneo &egrave; la condizione principale, ma non deve essere e non pu&ograve; essere la sola. Un errore molto diffuso consiste nel pensare che ogni strato sociale elabori la sua coscienza e la sua cultura allo stesso modo, con gli stessi metodi, cio&egrave; i metodi degli intellettuali di professione&raquo;. Se si legge con attenzione l'intera nota, se ne ricava che: a) G. collega l'ideologia al folclore e al senso comune; b) egli auspica una &laquo;coscienza collettiva&raquo; che superi e sostituisca l'ideologia dominante e ritiene che per far ci&ograve; sia necessaria un'azione organizzata che sappia dialetticamente tener conto del &laquo;senso comune&raquo; al fine per&ograve; di superarlo; c) &laquo;ogni strato sociale&raquo; ha &laquo;la sua coscienza e la sua cultura&raquo;, cio&egrave; la sua ideologia. L'ideologia, dunque, non &egrave; solo strettamente politica: individua un gruppo o strato sociale. Altre tracce di questo modo di intendere il lemma (come &ldquo;ideologia sociale&rdquo;) sono del resto presenti nei primi Q. Accanto alle ideologie in senso deteriore e alle ideologie politiche &egrave; fin dall'inizio presente una concezione dell'ideologia come sistema di idee non immediatamente politico, ma visione o concezione del mondo intesa in senso pi&ugrave; largo. Riflettendo sulla religione come sul romanzo d'appendice, sull'Italia del Sud come sull'America meridionale, i Q cercano di mettere a fuoco come si forma un'ideologia diffusa, non solo &ldquo;politica&rdquo;, essenziale per la conquista e il mantenimento del potere, ritenendo che &laquo;quando la classe dominante ha esaurito la sua funzione, il blocco ideologico tende a sgretolarsi&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 42). Cos&igrave; G. nei Q arriva a usare il lemma soprattutto con il significato di concezione del mondo di un determinato soggetto collettivo o anche individuale. L'ideologia individua un gruppo o strato sociale. Il termine si articola in una famiglia di lemmi che &egrave; anche una &ldquo;famiglia di concetti&rdquo;: ideologia, filosofia, visione o concezione del mondo, religione e fede (in senso crociano), conformismo, senso comune, folclore, linguaggio. Tutti questi termini, nessuno dei quali perfettamente coincidente con l'altro, sono correlati tra loro, appaiono contestualmente in pi&ugrave; note, a coppie o a gruppi, formano una rete concettuale che nel suo insieme disegna la concezione gramsciana dell'ideologia. Essi differiscono a seconda del grado di consapevolezza e di funzionalit&agrave;, sono momenti diversi di sviluppo di quella concezione del mondo che si manifesta &laquo;implicitamente [...] in tutte le manifestazioni di vita individuali e collettive&raquo;, che pervade cio&egrave; tutto l'essere sociale, dal linguaggio all'arte alla cultura in senso antropologico (&laquo;tutte le manifestazioni di vita individuali e collettive&raquo;) al sistema filosofico pi&ugrave; rarefatto e complesso, poich&eacute; anch'esso, a volte &laquo;implicitamente&raquo;, esprime una concezione del mondo che finisce per pesare nella lotta per l'egemonia e perch&eacute; nulla sembra restare escluso da una raffigurazione che abbraccia &laquo;tutte le manifestazioni di vita individuali e collettive&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1380). Tutti gli uomini sono filosofi (&laquo;ogni uomo [...] &egrave; un filosofo, partecipa di una concezione del mondo&raquo;: <a href='http://dl.gramsciproject.org/quaderno/4/nota/51' target='_blank' class='link-to-note'>Q 4, 51</a>, 488), anche perch&eacute; &laquo;nel loro pratico operare&raquo; (e anche nel linguaggio) &egrave; contenuta una &laquo;concezione del mondo, una filosofia [...] la storia delle filosofie dei filosofi, &egrave; la storia dei tentativi e delle iniziative ideologiche [...] per mutare, correggere, perfezionare le concezioni del mondo esistenti&raquo; (<a href='http://dl.gramsciproject.org/quaderno/10-II/nota/17' target='_blank' class='link-to-note'>Q 10 II, 17</a>, 1255). La filosofia che potremmo dire &ldquo;in senso tradizionale&rdquo; &egrave; dunque il segmento alto del continuum ideologico, equivalente alle concezioni del mondo (o concezioni della vita o visioni del mondo). Per G. non esiste uomo che non partecipi a una concezione del mondo, &laquo;sia pure inconsapevolmente&raquo; (<a href='http://dl.gramsciproject.org/quaderno/8/nota/204' target='_blank' class='link-to-note'>Q 8, 204</a>, 1063); il peso dell'inintenzionale dunque appare forte. Varia il tasso di coscienza e il contributo che si d&agrave; all'elaborazione di una concezione del mondo, nella scala che porta dai &ldquo;semplici&rdquo; agli intellettuali pi&ugrave; raffinati. Ma anche costoro pensano &laquo;consapevolmente e criticamente&raquo; a partire dalla concezione del mondo in cui sono inseriti, contribuendo ad arricchirla e modificarla. E infatti nel relativo Testo C (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1376) G. fa un'aggiunta fondamentale: &laquo;Per la propria concezione del mondo si appartiene sempre a un determinato aggruppamento, e precisamente a quello di tutti gli elementi sociali che condividono uno stesso modo di pensare e di operare. Si &egrave; conformisti di un qualche conformismo&raquo;. E &laquo;quando la concezione del mondo non &egrave; critica e coerente ma occasionale e disgregata, si appartiene simultaneamente a una molteplicit&agrave; di uomini-massa, la propria personalit&agrave; &egrave; composita in modo bizzarro&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>ibid.</a>). In ogni caso, &laquo;il conformismo &egrave; sempre esistito: si tratta oggi di lotta tra &ldquo;due conformismi&rdquo;, cio&egrave; di una lotta di egemonia&raquo; (<a href='http://dl.gramsciproject.org/quaderno/7/nota/12' target='_blank' class='link-to-note'>Q 7, 12</a>, 862).</p></body></html>