<html><head><title>Gramsci Dictionary: Guerra di movimento</title></head><body><h1>Guerra di movimento</h1><p> La guerra di movimento, o guerra manovrata &ndash; metafora di una lotta rivoluzionaria ottocentesca e inadatta alle societ&agrave; sviluppate dell'Occidente &ndash;, &egrave; considerata da G. una forma inadeguata del conflitto politico moderno. Nella sua principale formulazione, fornita da Lev Davidovich Bronstein (Trockij), la guerra di movimento &egrave; &laquo;il riflesso delle condizioni generali-economiche-culturali-sociali di un paese in cui i quadri della vita nazionale sono embrionali e rilasciati e non possono diventare &ldquo;trincea o fortezza&rdquo;&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 865). La permanenza dello scontro tra le parti sociali a cui allude Trockij nella sua teoria sulla &ldquo;rivoluzione permanente&rdquo; non pu&ograve; essere spiegata con l'idea di guerra di movimento; G. sostiene infatti che il conflitto sociale in Occidente non si esprime in una guerra manovrata condotta in campo aperto. L'analogia con le guerre napoleoniche &egrave; inadeguata per comprendere la vera natura del conflitto sociale (e militare) contemporaneo. La permanenza del conflitto politico si esprime infatti attraverso una contrattazione costante delle posizioni politiche tra i gruppi e le classi, soprattutto nelle societ&agrave; postbelliche. In politica sussiste la guerra di movimento, o guerra manovrata, quando si tratta di conquistare posizioni non decisive e non &egrave; possibile mobilitare tutte le risorse degli apparati dell'egemonia e dello Stato. Quando queste posizioni hanno perduto il loro valore, e solo quelle decisive hanno importanza &ndash; afferma G. &ndash;, allora si passa alla guerra d'assedio o di posizione (<a href='http://gramscisource.org/quaderno/6/nota/138' target='_blank' class='link-to-note'>Q 6, 138</a>, 801-2). Per questo errore di valutazione, il giudizio su Trockij &egrave; impietoso: &laquo;Bronstein, che appare come un &ldquo;occidentalista&rdquo; era invece un cosmopolita, cio&egrave; superficialmente nazionale e superficialmente occidentalista o europeo&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). In quanto cosmopolita, Trockij ha assunto &laquo;il punto di vista delle classi colte europee&raquo; (<a href='http://gramscisource.org/quaderno/11/nota/20' target='_blank' class='link-to-note'>Q 11, 20</a>, 1419); egli ha cos&igrave; confuso l'esigenza dello sviluppo nazionale della Russia bolscevica, la necessit&agrave; cio&egrave; di creare i presupposti di una guerra manovrata tra le classi sociali nella nascente societ&agrave; socialista, con il miraggio cosmopolita di allargare tale conflitto in maniera indefinita. Il punto di vista di Trockij sulla guerra di movimento &egrave; tipicamente &ldquo;orientale&rdquo; (&laquo;In Oriente lo Stato era tutto, la societ&agrave; civile era primordiale e gelatinosa&raquo;: <a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). Quello che a Trockij sfugge &egrave; che in Occidente esiste un rapporto forte tra lo Stato e la societ&agrave; civile; lo Stato &egrave; una trincea avanzata nel corpo di una robusta societ&agrave; civile costituita da una &laquo;catena di fortezze e di casematte&raquo; (<a href='http://gramscisource.org/quaderno/7/nota/16' target='_blank' class='link-to-note'>ibid.</a>). Senza dimenticare che la guerra di movimento era ispirata a un modello &ldquo;spontaneista&rdquo; della lotta politica diffusa nella sinistra comunista tedesca e nel sindacalismo con ascendenze anarchiche nella Francia dell'epoca, in altre parole Rosa Luxemburg e Georges Sorel (<a href='http://gramscisource.org/quaderno/7/nota/16' target='_blank' class='link-to-note'>ibid.</a>). Tuttavia, G. non intende liquidare l'idea di &ldquo;movimento&rdquo; nella lotta politica. Il suo ragionamento si concentra sui fondamenti e sugli obiettivi di tale movimento, che non pu&ograve; restare prigioniero dell'&ldquo;immediatismo&rdquo;, vale a dire di ci&ograve; che di arbitrario, di avventuroso, di artefatto e di non storicamente necessario esiste in ogni movimento. &laquo;Che in ogni movimento &ldquo;spontaneo&rdquo; ci sia un elemento primitivo di direzione consapevole, di disciplina, &egrave; dimostrato indirettamente dal fatto che esistono delle correnti e dei gruppi che sostengono la spontaneit&agrave; come metodo&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 329). Ma la spontaneit&agrave;, aggiunge G., deve essere &ldquo;educata&rdquo; e resa omogenea alla teoria moderna del &ldquo;Principe&rdquo;. Tale opera di educazione non ha in G. nulla di coercitivo e di paternalistico: nell'ambito di questa teoria il movimento &egrave; l'elemento caratterizzante la costruzione di &laquo;un elemento di societ&agrave; complesso nel quale gi&agrave; abbia inizio il concretarsi di una volont&agrave; collettiva riconosciuta e affermatasi parzialmente nell'azione&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1558). Il pericolo costante, sottovalutato da Trockij, &egrave; che senza questo telos immanente il movimento non produca nessuna forma di complessit&agrave; sociale e finisca per disperdersi e snervarsi (<a href='http://gramscisource.org/quaderno/13/nota/1' target='_blank' class='link-to-note'>ibid.</a>). Avere coscienza delle risorse, e dei limiti, del movimento nella &laquo;scienza politica&raquo; moderna significa invece pensare a una &laquo;volont&agrave; collettiva&raquo; che crea ex novo &laquo;una esperienza storica effettuale e universalmente conosciuta&raquo; (<a href='http://gramscisource.org/quaderno/13/nota/1' target='_blank' class='link-to-note'>ibid.</a>), consapevole della trasformazione dei rapporti di forza in una societ&agrave; che ha conosciuto l'industrializzazione e la lotta di classe, anche se mantiene un rapporto diretto ed essenziale con il &laquo;campo militare&raquo; (alla luce del quale si pu&ograve; dire che la guerra di movimento ha un esatto corrispettivo nella lotta politica). Nella concezione trockijsta della guerra di movimento esiste dunque una sopravvalutazione del concetto di movimento che corrisponde paradossalmente alla sua neutralizzazione. Questo esito deriva anche dall'incomprensione del significato storico e concettuale del giacobinismo, in particolare da parte di Sorel (<a href='http://gramscisource.org/quaderno/13/nota/1' target='_blank' class='link-to-note'>ivi</a>, 1559). Nell'interpretazione di questo autore, e nell'uso invalso nella tradizione che da lui ha preso origine, prevale un'interpretazione &ldquo;astratta&rdquo; del giacobinismo, limitata agli aspetti fanatici dell'azione politica. La teoria della politica come guerra di movimento &egrave; ispirata alla medesima astrattezza quando propone una spontaneit&agrave; senza direzione politica e si rifugia nella spiegazione di un movimento politico negando l'esistenza di uno scopo immanente determinato da una volont&agrave; politica specifica. Alla luce di queste considerazioni, G. pone le condizioni di una nuova storia della guerra di movimento. Alla base vi &egrave; il concetto di &ldquo;rivoluzione permanente&rdquo;, &laquo;sorto prima del 1848, come espressione scientificamente elaborata delle esperienze giacobine dal 1789 al Termidoro&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566). Nel periodo dopo il 1870, con l'espansione coloniale europea, i parametri generali dell'epoca mercantilistica cambiano radicalmente; l'organizzazione politica e sociale degli Stati europei diventa pi&ugrave; complessa e la &laquo;formula quarantottesca&raquo; della rivoluzione permanente viene superata nella scienza politica dalla formula di &laquo;&ldquo;egemonia civile&rdquo;&raquo; (<a href='http://gramscisource.org/quaderno/13/nota/7' target='_blank' class='link-to-note'>ibid.</a>). L'inadeguatezza del concetto di guerra di movimento si rivela solo per gli Stati moderni e &laquo;non per i paesi arretrati e per le colonie, dove vigono ancora le forme che altrove sono superate e divenute anacronistiche&raquo; (<a href='http://gramscisource.org/quaderno/13/nota/7' target='_blank' class='link-to-note'>ivi</a>, 1567). Anche la storia politica italiana pu&ograve; essere letta a partire dal rapporto tra scienza politica e campo militare, e in particolare attraverso il rapporto tra guerra di movimento e giacobinismo. G. dimostra che le &eacute;lite risorgimentali hanno pensato la politica di unificazione nazionale in termini di guerra di movimento, inadeguata per liberare il paese dagli austriaci. Su questo punto si sono misurati i fallimenti di Mazzini (il cui programma era &laquo;troppo &ldquo;determinato&rdquo; e concreto in senso repubblicano e unitario&raquo;: <a href='http://gramscisource.org/quaderno/17/nota/28' target='_blank' class='link-to-note'>Q 17, 28</a>, 1932) e di Gioberti (il cui programma si avvicinava tuttavia &laquo;al tipo di giacobino quale era necessario all'Italia d'allora&raquo;: <a href='http://gramscisource.org/quaderno/17/nota/28' target='_blank' class='link-to-note'>ivi</a>, 1933). Entrambi ragionavano a partire da un'idea d'Italia preesistente al suo formarsi. Invece ci&ograve; che sarebbe stato necessario era: &laquo;1) un forte partito italiano omogeneo e coerente; 2) che questo partito avesse un programma concreto e specificato; 3) che tale programma fosse condiviso dalle grandi masse popolari (che allora non potevano essere che agricole) e le avesse educate a insorgere &ldquo;simultaneamente&rdquo; su tutto il paese. Solo la profondit&agrave; popolare del movimento e la simultaneit&agrave; potevano rendere possibile la sconfitta dell'esercito austriaco e dei suoi ausiliari&raquo; (<a href='http://gramscisource.org/quaderno/17/nota/28' target='_blank' class='link-to-note'>ivi</a>, 1932). La guerra di movimento predicata da Mazzini non rispettava nessuna di queste tre prerogative, che per G. riassumono le caratteristiche di una politica nazionale moderna. L'inadeguatezza del concetto mazziniano di guerra di movimento, come del momento &ldquo;giacobino&rdquo; della politica di Gioberti, furono i maggiori responsabili della &ldquo;rivoluzione passiva&rdquo; che port&ograve; in seguito a un determinato tipo di unificazione del paese. Lo stesso Crispi, aggiunge G., deve essere considerato un giacobino &laquo;nel senso deteriore&raquo; del termine (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1361), anche per quel che riguarda la sua politica imperialistica. In questo caso il suo giacobinismo intese condurre una guerra di movimento nello scacchiere coloniale africano secondo un determinato piano ignorando di non possedere le premesse capitalistiche necessarie all'impresa. Crispi scelse allora di puntare sulla &laquo;passionalit&agrave; popolare dei rurali ciecamente tesi verso la propriet&agrave; della terra: si tratt&ograve; di una necessit&agrave; di politica interna da risolvere, deviandone la soluzione all'infinito&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2019). L'aberrazione di tale politica imperialistica viene in questo modo peggiorata dall'astrattezza delle premesse politiche e da una concezione militare difensiva inconciliabile con le pretese di una guerra di movimento. Il risultato dell'avventurismo coloniale di Crispi fu quello di deviare risorse essenziali per le politiche di unificazione in Italia verso l'Africa, andando in questo modo ad annientare le premesse stesse del suo giacobinismo: creare le condizioni per la realizzazione e la maturazione di uno Stato unitario. L'astrattezza e la totale incapacit&agrave; di definire i rapporti di forza reali di una teoria politica intesa come guerra di movimento trova un'ulteriore articolazione nell'analisi del rapporto fra tecnica militare, lotta politica e guerra. L'idea di G. che il progetto giacobino di espansione coloniale da parte italiana non avesse le basi capitalistiche per durare deriva dall'analisi di questo rapporto; tuttavia, la &laquo;trasformazione dell'arte politica&raquo; dopo la prima guerra mondiale non nasce dalla mera equazione tra la potenza economica di uno Stato e la sua forza militare. &laquo;Fino alla guerra mondiale la tecnica militare era una semplice applicazione specializzata della tecnica generale e pertanto la potenza militare di uno Stato o di un gruppo di Stati [...] poteva essere calcolata con esattezza quasi matematica sulla base della potenza economica [...]. Dalla guerra mondiale in poi questo calcolo non &egrave; pi&ugrave; possibile, [...] e ci&ograve; costituisce la pi&ugrave; formidabile incognita dell'attuale situazione politico-militare&raquo; (<a href='http://gramscisource.org/quaderno/13/nota/26' target='_blank' class='link-to-note'>Q 13, 26</a>, 1622-3). Quella di G. &egrave; un'osservazione di fondamentale importanza perch&eacute; cancella ogni possibilit&agrave; di analisi economicistica della politica e della guerra e propone un'originale interpretazione anche della stessa Russia post-rivoluzionaria. All'interno della trasformazione della guerra di movimento in guerra di posizione, infatti, un'analisi economicistica mancherebbe completamente la comprensione delle ragioni per cui la rivoluzione ha vinto in Russia. Le truppe guidate da Trockij erano certamente inferiori (militarmente, economicamente) rispetto alle truppe alleate che dal 1919 al 1921 avevano cercato di spazzare via il regime bolscevico. Per G. anche la vittoria militare della rivoluzione era stata il prodotto di una straordinaria intuizione politica di Lenin: &laquo;Ilici era profondamente nazionale e profondamente europeo. [...]. Aveva compreso che occorreva un mutamento dalla guerra manovrata, applicata vittoriosamente in Oriente nel 17, alla guerra di posizione che era la sola possibile in Occidente, dove [...] in breve spazio gli eserciti potevano accumulare sterminate quantit&agrave; di munizioni, dove i quadri sociali erano di per s&eacute; ancora capaci di diventare trincee munitissime&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 866). Quella del 1921 era stata una vittoria che aveva saputo interpretare la trasformazione della guerra all'altezza di una politica moderna, anche se l'intuizione di Lenin non aveva pi&ugrave; avuto seguito. Ad ogni modo, egli aveva dimostrato che la trasformazione dell'arte politica non dipendeva da quelle dell'arte militare. Altro terreno di analisi sulla guerra di movimento &egrave; quello delle politiche economiche: &laquo;La libera concorrenza e il libero scambio corrisponderebbero alla guerra di movimento&raquo;, mentre la guerra di posizione, da intendersi nei termini di rivoluzione passiva, &egrave; rappresentata dalle politiche corporative adottate dal fascismo e, in precedenza, dalle classi dirigenti che hanno gestito l'unificazione italiana (<a href='http://gramscisource.org/quaderno/10a/nota/9' target='_blank' class='link-to-note'>Q 10 I, 9</a>, 1228-9). L'obiettivo polemico &egrave; la ricostruzione crociana della storia europea, secondo la quale dopo il 1848 le classi dirigenti continentali avrebbero adottato una politica &ldquo;riformistica&rdquo; che dosava elementi di avanzamento economico e istanze delle vecchie classi feudali tese a evitare la riforma agraria affinch&eacute; le masse popolari non attraversassero nuove fasi &ldquo;rivoluzionarie&rdquo;. In questo caso, l'intervento diretto dello Stato negli affari economici sarebbe da interpretare come una mediazione necessaria tra interessi confliggenti. Le politiche economiche liberali costituirebbero al contrario un attacco ai privilegi costituiti, la negazione dell'intervento statale in economia e una preferenza per l'autonomia della societ&agrave; civile nella gestione degli interessi. In realt&agrave;, aggiunge G., il &laquo;liberismo &egrave; una &ldquo;regolamentazione&rdquo; di carattere statale, introdotto e mantenuto per via legislativa e coercitiva&raquo; (<a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1590), &egrave; &laquo;un programma politico, destinato a mutare [...] il personale dirigente di uno Stato e il programma economico dello Stato stesso, cio&egrave; a mutare la distribuzione del reddito nazionale&raquo; (<a href='http://gramscisource.org/quaderno/13/nota/18' target='_blank' class='link-to-note'>ibid.</a>). La differenza tra liberismo e fascismo viene nuovamente interpretata nei termini del conflitto tra guerra di movimento e guerra di posizione. Anche in questo caso, come per la teoria del partito politico, si tratta di un conflitto per l'egemonia, quindi di una lotta fra le &laquo;trincee&raquo; e le &laquo;casematte&raquo; della societ&agrave; civile per la conquista del potere. Se in precedenza si attribuiva alla guerra e alla forza economica dello Stato il ruolo determinante per la politica, in quest'ultimo caso lo si attribuisce all'economia. Cos&igrave; non &egrave;, conclude G., perch&eacute; anche il conflitto sulle politiche economiche deve essere inteso come lotta per l'egemonia e come costruzione di un &ldquo;blocco sociale&rdquo; (<a href='http://gramscisource.org/quaderno/13/nota/18' target='_blank' class='link-to-note'>ivi</a>, 1595-6).</p><h2>ROBERTO CICCARELLI</h2></body></html>