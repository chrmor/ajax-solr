<html><head><title>Gramsci Dictionary: Rivoluzionario</title></head><body><h1>Rivoluzionario</h1><p> G. tiene molto alla specificit&agrave; del termine &laquo;rivoluzionario&raquo;, tanto da criticare chi ne fa un uso spregiudicato: &laquo;&ldquo;rivoluzionario&rdquo; mi pare possa intendersi essere ormai un complimento, come una volta &ldquo;gentiluomo&rdquo;, o &ldquo;grande galantuomo&rdquo;, &ldquo;vero galantuomo&rdquo; ecc. E anche questo &egrave; brescianesimo&raquo; (<a href='http://gramscisource.org/quaderno/9/nota/10' target='_blank' class='link-to-note'>Q 9, 10</a>, 1103), cio&egrave; faciloneria, sciatteria. Il termine prende questa accezione generale soprattutto nella critica risorgimentale, all'interno della &laquo;quistione della &ldquo;popolarit&agrave;&rdquo; del Risorgimento che sarebbe stata raggiunta con la guerra del 1915-18 e coi rivolgimenti successivi, onde l'impiego inflazionistico dei termini di rivoluzione e rivoluzionario&raquo; (<a href='http://gramscisource.org/quaderno/21/nota/1' target='_blank' class='link-to-note'>Q 21, 1</a>, 2108). &laquo;Rivoluzionario&raquo; significa invece per G. una cosa ben precisa: &laquo;i concetti di rivoluzionario e di internazionalista, nel senso moderno della parola, sono correlativi al concetto preciso di Stato e di classe: scarsa comprensione dello Stato significa scarsa coscienza di classe&raquo; (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 326). Rivoluzionario &egrave; colui che, grazie alla coscienza di classe, riesce a comprendere il ruolo storico dello Stato e a individuare le strategie per sovvertirne il dominio. Precisando il significato del termine &laquo;ortodossia&raquo;, che significa intendere la filosofia della praxis come &laquo;integrale concezione del mondo&raquo; che &laquo;basta a se stessa&raquo;, G. rileva come &laquo;questo concetto cos&igrave; rinnovato di ortodossia, serve a precisare meglio l'attributo di &ldquo;rivoluzionario&rdquo; che si suole con tanta facilit&agrave; applicare a diverse concezioni del mondo, teorie, filosofie&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1434). La filosofia della praxis &egrave; rivoluzionaria proprio perch&eacute; soddisfa questa condizione: &laquo;una teoria &egrave; appunto &ldquo;rivoluzionaria&rdquo; nella misura in cui &egrave; elemento di separazione e distinzione consapevole in due campi, in quanto &egrave; un vertice inaccessibile al campo avversario&raquo; (<a href='http://gramscisource.org/quaderno/11/nota/27' target='_blank' class='link-to-note'>ibid.</a>).</p><h2>MICHELE FILIPPINI</h2></body></html>