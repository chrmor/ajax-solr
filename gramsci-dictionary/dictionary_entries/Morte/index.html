<html><head><title>Gramsci Dictionary: Morte</title></head><body><h1>Morte</h1><p> &laquo;Io non avrei mai creduto che tanta gente avesse una cos&igrave; grande paura della morte&raquo; (LC 258, 20 maggio 1929): queste parole G. scrive a Giulia, ricordando la crisi che vedeva sopraggiungere negli altri carcerati non appena realizzata la &laquo;morsa&raquo; che li stringeva. Assennata gli sembrava la massima italiana per cui &laquo;uno diventa vecchio quando incomincia a pensare alla morte&raquo; (ibid.), a cui fa riferimento anche in <a href='http://gramscisource.org/quaderno/1/nota/70' target='_blank' class='link-to-note'>Q 1, 70</a>, 80. Dall'abbattimento e abbrutimento del carcere G. si salva osservandolo negli altri; pertanto egli afferma di non essere &laquo;n&eacute; scoraggiato, n&eacute; depresso&raquo;: &laquo;Il mio stato d'animo &egrave; tale che se anche fossi condannato a morte, continuerei a essere tranquillo e anche la sera prima dell'esecuzione magari studierei una lezione di lingua cinese&raquo; (LC 298, a Carlo, 19 dicembre 1929). Accennando ancora alla massima succitata, G. scrive di non sentirsi vecchio e di non aver perduto &laquo;il gusto della vita&raquo; (LC 372, alla madre, 15 dicembre 1930), contrapponendo la saggezza dell'esperienza maturata al decadimento fisico. Eppure il pensiero della morte era stato vivo nella mente di G. allorch&eacute; nel novembre 1926 a Ustica gli fu comunicata l'assegnazione alla Somalia, dove non pensava di arrivare vivo o di sopravvivere a lungo (LC 387, a Giulia, 13 gennaio 1931). La condanna al carcere fu percepita d'altronde dall'autore dei Q come una &laquo;condanna a morire in prigione&raquo; (LC 632, a Tania, 6 novembre 1932). Convinto di morire G. fu poi in un &laquo;punto critico&raquo; della sua malattia nel 1933: negli sproloqui notturni parlava dell'immortalit&agrave; dell'anima in senso &laquo;realistico e storicistico&raquo; come &laquo;una necessaria sopravvivenza delle nostre azioni utili [...] e un incorporarsi di esse [...] al processo storico universale&raquo; (LC 733-4, a Tania, 24 luglio 1933) e tentava di dimostrare l'&laquo;inutilit&agrave; della religione&raquo;, temendo di essere costretto a partecipare a cerimonie che gli &laquo;ripugnavano&raquo; (<a href='http://gramscisource.org/quaderno/1/nota/70' target='_blank' class='link-to-note'>ivi</a>, 733). Nei Q si ricorda d'altra parte il testamento del Jean Barois di Roger Martin du Gard, in cui affermava di non credere nell'&laquo;anima sostanziale e immortale&raquo;, ma nel determinismo universale, per cui anche l'uomo &egrave; solo un &laquo;agglomerato di atomi la cui disgregazione comporta la morte totale&raquo; (<a href='http://gramscisource.org/quaderno/1/nota/104' target='_blank' class='link-to-note'>Q 1, 104</a>, 96).</p><h2>JOLE SILVIA IMBORNONE</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Carcere o prigione'>Carcere o prigione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Determinismo'>Determinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Religione'>Religione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ustica'>Ustica</a></body></html>