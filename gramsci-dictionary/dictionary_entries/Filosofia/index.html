<html><head><title>Gramsci Dictionary: Filosofia</title></head><body><h1>Filosofia</h1><p> L'attenzione alla filosofia &egrave; assai viva in G. fin dall'inizio dell'attivit&agrave; giornalistica, in particolare nel periodo 1914-1918. In questi anni G. discute le questioni filosofiche essenzialmente a partire dalla svolta idealistica (identificata con la modernit&agrave; stessa) impressa da Hegel a questa disciplina e ripresa in Italia da Croce e Gentile. Lo stesso Marx compare come discepolo dell'idealista Hegel e la sua filosofia come una trasposizione dell'idealismo in politica di massa. Pi&ugrave; in generale, l'idealismo viene identificato con la filosofia moderna per eccellenza, perch&eacute; pone l'accento sull'immanenza assoluta dell'idea al mondo, affidando di conseguenza all'uomo il compito di umanizzare la realt&agrave;, cio&egrave; di renderla pi&ugrave; conforme alla ragione universale. Di questa impostazione, il marxismo riprende la sostanza, ridefinendo l'idea come ideologia e la ragione universale come un processo di universalizzazione storica pratica. Nei Q questa concezione della filosofia, cos&igrave; fortemente delineata e posta al centro della politica, viene ripresa con alcune modifiche e innovazioni, che rivoluzionano globalmente il quadro concettuale in cui la filosofia &egrave; pensabile. Mentre in precedenza G. non era affatto preoccupato di delineare per il marxismo una linea di pensiero indipendente, negli scritti del carcere &egrave; precisamente questo il suo punto di partenza. Rimane costante, d'altra parte, la centralit&agrave; assegnata alla filosofia (ma occorre vedere in che modo ridefinita) nell'ambito del marxismo e in generale del confronto politico nel mondo moderno (questo dato emerge anche solamente dalla presenza massiccia del lemma, che supera le 1.300 occorrenze). Mentre in precedenza G. assumeva senza criticarlo un determinato concetto di filosofia, quello idealistico, attento sopratutto al suo &ldquo;valore d'uso&rdquo; politico, nei Q il discorso sorge proprio dalla necessit&agrave; di delineare la &laquo;nuova filosofia&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424) di Marx come quella che mena &laquo;al capovolgimento della posizione tradizionale del problema filosofico e alla morte della filosofia intesa nel modo tradizionale&raquo; (<a href='http://gramscisource.org/quaderno/1/nota/132' target='_blank' class='link-to-note'>Q 1, 132</a>, 119). Scrive G. a questo proposito che &laquo;la parte essenziale del marxismo &egrave; nel superamento delle vecchie filosofie e anche nel modo di concepire la filosofia, ed &egrave; ci&ograve; che bisogna dimostrare e sviluppare sistematicamente. In sede teorica, il marxismo non si confonde e non si riduce a nessun'altra filosofia: esso non &egrave; solo originale in quanto supera le filosofie precedenti, ma &egrave; originale specialmente in quanto apre una strada completamente nuova, cio&egrave; rinnova da cima a fondo il modo di concepire la filosofia&raquo; (<a href='http://gramscisource.org/quaderno/4/nota/11' target='_blank' class='link-to-note'>Q 4, 11</a>, 433). Questa rivendicazione si accompagna al duplice tentativo, da una parte, di delineare le ragioni dell'autonomia e indipendenza filosofica del marxismo, dall'altra di costruire un concetto di filosofia sufficientemente generale da abbracciare tanto la filosofia tradizionale quanto il marxismo, articolandoli nella loro differenza. Questo tentativo &egrave; corroborato a sua volta da un'insistita anche se non sistematica riflessione sul concetto di &ldquo;filosofia scientifica&rdquo;, con cui G. intende l'aspetto della filosofia non riducibile a storia e a storicit&agrave; e assimilabile pertanto, in qualche modo, al metodo. La riflessione a quest'ultimo proposito &ndash; ci&ograve; che G. chiama &ldquo;traducibilit&agrave; dei linguaggi&rdquo; &ndash; mira a rafforzare l'autonomia teorica del marxismo, rendendolo capace di sostenere la propria autonomia nel rapporto critico con le filosofie tradizionali. Cos&igrave;, se ad apertura di pagina i Q esibiscono (come diretto retaggio degli scritti torinesi) un'accezione di filosofia estremamente tradizionale, come sinonimo di concezione generale della vita e del mondo (<a href='http://gramscisource.org/quaderno/1/nota/46' target='_blank' class='link-to-note'>Q 1, 46</a>, 56; <a href='http://gramscisource.org/quaderno/1/nota/105' target='_blank' class='link-to-note'>Q 1, 105</a>, 97; <a href='http://gramscisource.org/quaderno/4/nota/13' target='_blank' class='link-to-note'>Q 4, 13</a>, 434 ecc.), compare anche immediatamente, attraverso una chiara sequenza di testi del Q 1 (<a href='http://gramscisource.org/quaderno/1/nota/87' target='_blank' class='link-to-note'>Q 1, 87</a>; Q 1 92; <a href='http://gramscisource.org/quaderno/1/nota/105' target='_blank' class='link-to-note'>Q 1, 105</a>; <a href='http://gramscisource.org/quaderno/1/nota/132' target='_blank' class='link-to-note'>Q 1, 132</a>), l'esigenza di caratterizzare l'originalit&agrave; del marxismo in quanto (e qui G. riprende con enfasi la posizione di Antonio Labriola) &laquo;filosofia indipendente e originale&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 422). Questa esigenza si concreta in <a href='http://gramscisource.org/quaderno/1/nota/132' target='_blank' class='link-to-note'>Q 1, 132</a>, significativamente intitolato L'idealismo attuale e il nesso ideologia-filosofia, in cui si ha un abbozzo di analisi su due piani strettamente connessi: lo statuto della filosofia e le trasformazioni storiche reali introdotte dalla guerra nelle societ&agrave; europee. Le posizioni di Gentile e Croce &ndash; rispettivamente l'identificazione e la distinzione di teoria e pratica &ndash; vanno decifrate come reazioni alla necessit&agrave; di rendere la filosofia capace di fare nuovamente presa in un mondo entrato in una crisi decisiva (<a href='http://gramscisource.org/quaderno/1/nota/48' target='_blank' class='link-to-note'>Q 1, 48</a>, 59: &laquo;nel periodo del dopoguerra, l'apparato egemonico si screpola e l'esercizio dell'egemonia diventa sempre pi&ugrave; difficile&raquo;). Dinnanzi a queste opzioni sta il materialismo storico, come forma di pensiero costitutivamente legata a un mondo in cui tutti gli elementi entrano in movimento, in quanto fa dell'unit&agrave; di teoria e pratica, di filosofia e ideologia (politica) non un concetto metafisico unitario, come accade in Gentile, ma l'angolo visuale dal quale &laquo;tutti i concetti &ldquo;unitari&rdquo; staticamente vengono dileggiati e distrutti&raquo; (<a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 471). Non Gentile, ma Croce &egrave; dunque il pensatore borghese consapevole della gravit&agrave; della situazione attuale: &laquo;il Croce, secondo me, ha viva la coscienza che tutti i movimenti di pensiero moderni portano a una rivalutazione trionfale del materialismo storico [...]. Egli resiste con tutte le sue forze a questa pressione della realt&agrave; storica, con una intelligenza eccezionale dei pericoli e dei mezzi dialettici di ovviarli. Perci&ograve; lo studio dei suoi scritti dal 19 ad oggi &egrave; del maggior valore&raquo; (<a href='http://gramscisource.org/quaderno/1/nota/132' target='_blank' class='link-to-note'>Q 1, 132</a>, 119). Ma lo stesso Croce, rileva G. pi&ugrave; tardi, non sfugge alla necessit&agrave; di mescolare filosofia e ideologia (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 690; <a href='http://gramscisource.org/quaderno/6/nota/112' target='_blank' class='link-to-note'>Q 6, 112</a>, 782; <a href='http://gramscisource.org/quaderno/10a/nota/10' target='_blank' class='link-to-note'>Q 10 I, 10</a>, 1231), segno del fatto che la filosofia non pu&ograve; pi&ugrave; in nessun modo presupporre un ordine dato, ma si deve trasformare in istanza politica di costruzione di esso. Questo filone di riflessione sulle analogie e differenze tra marxismo e filosofia tradizionale, che non dimentica mai la propria ragion d'essere nella crisi di egemonia che attraversa il mondo contemporaneo, prende le mosse dal peculiare concetto di praxis proprio del marxismo (<a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 471 e <a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 886) e trova il suo punto di arrivo nella riformulazione del concetto generale di filosofia come nesso tra filosofia e senso comune, che si ha nel Q 8. Questo passaggio, che non annulla la posizione iniziale ma la rende pensabile in modo pi&ugrave; nettamente antispeculativo, &egrave; dominato da due ordini di ragioni: a) esso d&agrave; corpo all'idea di una &ldquo;filosofia dell'epoca&rdquo;, idea presente fin dall'inizio dei Q (<a href='http://gramscisource.org/quaderno/1/nota/10' target='_blank' class='link-to-note'>Q 1, 10</a>, 9 e <a href='http://gramscisource.org/quaderno/1/nota/151' target='_blank' class='link-to-note'>Q 1, 151</a>, 134) e ribadita in seguito (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 587, dove &laquo;la &ldquo;filosofia dell'epoca&rdquo;&raquo; &egrave; definita la &laquo;massa di sentimenti [e di concezioni del mondo]&raquo; predominanti &laquo;nella moltitudine &ldquo;silenziosa&rdquo;&raquo;), e che esprime l'esigenza di riformulare in termini marxisti il tema hegeliano del nesso immanente di filosofia e tempo storico; b) ma quel passaggio determina anche in modo non riduzionistico il nesso ideologia-filosofia, come presente in ogni elaborazione filosofica nella forma di critica del senso comune. In entrambi i casi, a dominare la ricerca gramsciana &egrave; l'esigenza di stabilire quale sia il ruolo della filosofia tecnicamente intesa, nella sua relazione con il pi&ugrave; vasto mondo ideologico, limitando con forza l'indipendenza della &ldquo;filosofia individuale&rdquo; ma anche precisandone la funzione ineludibile. Il primo documento del passaggio a un concetto di filosofia come critica del senso comune &egrave; <a href='http://gramscisource.org/quaderno/8/nota/173' target='_blank' class='link-to-note'>Q 8, 173</a>, 1045 (novembre 1931). Criticando il Saggio popolare, G. osserva qui che un libro come quello, &laquo;destinato a una comunit&agrave; di lettori che non sono intellettuali di professione, dovrebbe partire dalla analisi e dalla critica della filosofia del senso comune, che &egrave; la &ldquo;filosofia dei non filosofi&rdquo;, cio&egrave; la concezione del mondo assorbita acriticamente dai vari ambienti sociali in cui si sviluppa l'individualit&agrave; morale dell'uomo medio&raquo;. E aggiunge, con un'importante generalizzazione: &laquo;Il senso comune non &egrave; una concezione unica, identica nel tempo e nello spazio: esso &egrave; il &ldquo;folclore&rdquo; della filosofia, e come il folclore si presenta in forme innumerevoli: il suo carattere fondamentale &egrave; di essere una concezione del mondo disgregata, incoerente, inconseguente, conforme al carattere delle moltitudini di cui esso &egrave; la filosofia. Quando nella storia si elabora un gruppo sociale omogeneo, si elabora anche, contro il senso comune, una filosofia &ldquo;omogenea&rdquo;, cio&egrave; sistematica&raquo;. Con un sensibile scarto, il nesso con il senso comune &egrave; generalizzato a ogni impresa filosofica, e l'opposizione tra pensiero coerente e pensiero disgregato &egrave; sottratta all'astrattezza alla quale &egrave; confinata da Croce e Gentile (su cui v. rispettivamente <a href='http://gramscisource.org/quaderno/8/nota/173' target='_blank' class='link-to-note'>ivi</a>, 1045-6 e <a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047; v. anche, sul nesso tra filosofia e senso comune in Kant, <a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 331) e resa funzionale a esprimere il processo storico di condensazione politica di un progetto di egemonia, processo in cui la funzione ideologica della filosofia, come elemento volta a volta critico e aggregante, diventa decisiva. Sulla base di questa generalizzazione, il tema &egrave; svolto nel programmatico <a href='http://gramscisource.org/quaderno/8/nota/204' target='_blank' class='link-to-note'>Q 8, 204</a>, 1063 (febbraio-marzo 1932): &laquo;Religione, senso comune, filosofia. Trovare le connessioni tra questi tre ordini intellettuali. [...] Non esiste un solo &ldquo;senso comune&rdquo;, ma anche esso &egrave; un prodotto e un divenire storico. La filosofia &egrave; la critica della religione e del senso comune e il loro superamento: in tal senso, la filosofia coincide col &ldquo;buon senso&rdquo;&raquo;. Ma questo superamento, che come si &egrave; visto coincide con l'elaborazione storica di un &laquo;gruppo sociale omogeneo&raquo;, &egrave; strutturalmente (per la sproporzione tra intervento individuale organizzato e vita multiforme in perenne svolgimento) un fatto che non si pu&ograve; compiere mai del tutto, ed &egrave; pertanto destinato a riaprirsi continuamente. Invece, quando predomina il bisogno di un sistema concluso (come nell'adozione marxista della filosofia materialistica, <a href='http://gramscisource.org/quaderno/8/nota/211' target='_blank' class='link-to-note'>Q 8, 211</a>, 1069, o nell'elaborazione di una scienza economica marxista, <a href='http://gramscisource.org/quaderno/15/nota/45' target='_blank' class='link-to-note'>Q 15, 45</a>, 1805-6), inevitabilmente si scade in una posizione speculativa. Scrive G. in <a href='http://gramscisource.org/quaderno/8/nota/211' target='_blank' class='link-to-note'>Q 8, 211</a>, 1069: &laquo;Una delle ragioni, e forse la pi&ugrave; importante, della riduzione al materialismo tradizionale del materialismo storico, &egrave; da ricercare in ci&ograve; che il materialismo storico non poteva non rappresentare una fase prevalentemente critica della filosofia, mentre si ha sempre &ldquo;bisogno&rdquo; di un sistema compiuto e perfetto. Ma i sistemi compiuti e perfetti sono sempre opera di singoli filosofi, e in essi accanto alla parte storica attuale, cio&egrave; corrispondente alle attuali condizioni di vita, esiste sempre una parte astratta, &ldquo;astorica&rdquo;, nel senso che &egrave; legata alle precedenti filosofie (pensiero che crea pensiero astrattamente), che &egrave; dovuta a necessit&agrave; esteriori e meccaniche di sistema (armonia interna e architettura del sistema) e che &egrave; dovuta a idiosincrasie personali&raquo;. E aggiunge, riprendendo in modo nuovo il tema della &ldquo;filosofia dell'epoca&rdquo;: &laquo;Ma la filosofia di un'epoca non &egrave; nessuna filosofia individuale o di gruppo: &egrave; l'insieme di tutte le filosofie individuali e di gruppo [+ le opinioni scientifiche] + la religione + il senso comune. Si pu&ograve; formare una filosofia di tal genere &ldquo;artificiosamente&rdquo;? per opera individuale o di gruppo? La attivit&agrave; critica &egrave; la sola possibile, specialmente nel senso di porre e risolvere criticamente determinati problemi filosofici. Ma intanto occorre partire dal concetto che la nuova filosofia non &egrave; nessuna delle filosofie passate ecc.&raquo;. Questa impostazione era gi&agrave; stata abbozzata in <a href='http://gramscisource.org/quaderno/7/nota/45' target='_blank' class='link-to-note'>Q 7, 45</a>, scritto nel novembre 1931, in cui anche compare l'opposizione tra elemento individuale ed elemento storico della filosofia, dove il primo &egrave; &laquo;un complesso di astrazioni di origine puramente razionale e astratto&raquo; (<a href='http://gramscisource.org/quaderno/7/nota/45' target='_blank' class='link-to-note'>ivi</a>, 893). La novit&agrave; di <a href='http://gramscisource.org/quaderno/8/nota/211' target='_blank' class='link-to-note'>Q 8, 211</a> sta nella compiuta traduzione della nozione di &ldquo;filosofia di un'epoca&rdquo; nei termini della filosofia della praxis: essa &egrave; il corrispondente ideologico dell'insieme dei rapporti sociali, rispetto a cui ci si pu&ograve; porre in due maniere fondamentali: o tentando di rappresentarne il senso unitario, come fa la metafisica (anche quella marxista), o dichiarando la falsit&agrave; di ogni rappresentazione del genere, in quanto tradirebbe il carattere essenziale dei rapporti sociali &ndash; la loro indisponibilit&agrave; a una regolazione amministrativa &ndash; trattandoli come un sistema chiuso. Questa seconda opzione, che &egrave; la filosofia della praxis, dovr&agrave; pertanto porsi come intervento aggregativo solo in quanto sar&agrave; in grado di mantenersi sul terreno della &ldquo;critica&rdquo;. Il momento di centralizzazione e di &ldquo;individuazione&rdquo; &egrave; indispensabile, ma solo in quanto si ponga in un rapporto strutturale, interno, con l'elaborazione dell'elemento propriamente &ldquo;storico&rdquo;, cio&egrave; di massa (ideologico). Quest'ultimo punto &egrave; argomentato in <a href='http://gramscisource.org/quaderno/8/nota/213' target='_blank' class='link-to-note'>Q 8, 213</a>, 1070-1: &laquo;un movimento filosofico &egrave; tale solo in quanto si applica a svolgere una cultura specializzata per un ristretto gruppo di intellettuali o invece &egrave; tale solo in quanto, nel lavoro di elaborazione di un pensiero superiore, scientificamente organato, non dimentica mai di rimanere in contatto coi &ldquo;semplici&rdquo; e anzi trova in questi contatti la sorgente dei problemi da studiare e risolvere? Solo per questi contatti una filosofia diventa &ldquo;storica&rdquo;, si depura degli elementi di origine &ldquo;individuale&rdquo;, si fa &ldquo;vita&rdquo;&raquo;. La filosofia &ldquo;storica&rdquo; &egrave; una funzione capace di contemperare la funzione individuale e la funzione di massa, ed &egrave; qui la ragione della sua immanenza. La filosofia della praxis assume questo equilibramento a essenza del proprio statuto, come viene dichiarato in <a href='http://gramscisource.org/quaderno/8/nota/220' target='_blank' class='link-to-note'>Q 8, 220</a>, 1080: &laquo;Questa filosofia, in quanto &ldquo;individuale&rdquo; (e si sviluppa infatti essenzialmente nell'attivit&agrave; di singoli individui singolarmente dotati) pu&ograve; considerarsi come le &ldquo;punte&rdquo; di progresso del &ldquo;senso comune&rdquo;, per lo meno del senso comune degli strati pi&ugrave; colti della societ&agrave;&raquo;. In un Testo B del Q 10 questa concezione &egrave; infine proiettata sulla filosofia in generale: &laquo;La storia della filosofia come si intende comunemente, cio&egrave; la storia delle filosofie dei filosofi, &egrave; la storia dei tentativi e delle iniziative ideologiche di una determinata classe di persone per mutare, correggere, perfezionare le concezioni del mondo esistenti in ogni determinata epoca e per mutare quindi le conformi e relative norme di condotta, ossia per mutare la attivit&agrave; pratica nel suo complesso. [...] La filosofia di un'epoca non &egrave; la filosofia di uno o altro filosofo, di uno o altro gruppo di intellettuali, di una o altra grande partizione delle masse popolari: &egrave; una combinazione di tutti questi elementi che culmina in una determinata direzione, in cui il suo culminare diventa norma d'azione collettiva, cio&egrave; diventa &ldquo;storia&rdquo; concreta e completa (integrale)&raquo; (<a href='http://gramscisource.org/quaderno/10b/nota/17' target='_blank' class='link-to-note'>Q 10 II, 17</a>, 1255; v. anche nella stessa direzione <a href='http://gramscisource.org/quaderno/11/nota/59' target='_blank' class='link-to-note'>Q 11, 59</a>, 1485). Come si vede, G. ripensa gradualmente il nesso tra filosofia e ideologia come interno al concetto di filosofia in generale. Questa, anche quando si presenta come speculativa e disinteressata, e fatte salve le espressioni meramente individuali, prive di qualsiasi rilevanza storica, &egrave; in effetti sempre un intervento politico sul panorama ideologico per correggerlo e riformarlo. Questo &egrave; il significato dell'assunzione critica del concetto crociano di &ldquo;religione&rdquo; a indicare la filosofia in generale (<a href='http://gramscisource.org/quaderno/10a/nota/5' target='_blank' class='link-to-note'>Q 10 I, 5</a>, 1217): questo concetto designa infatti precisamente &laquo;il punto di passaggio &ldquo;logico&rdquo; di ogni concezione del mondo alla morale che le &egrave; conforme, di ogni &ldquo;contemplazione&rdquo; all'&ldquo;azione&rdquo;, di ogni filosofia all'azione politica che ne dipende&raquo; (<a href='http://gramscisource.org/quaderno/10b/nota/28' target='_blank' class='link-to-note'>Q 10 II, 28</a>, 1266; v. anche <a href='http://gramscisource.org/quaderno/10b/nota/31' target='_blank' class='link-to-note'>Q 10 II, 31</a>, 1269-70). Ci&ograve; che differenzia la filosofia della praxis da qualsiasi altra filosofia non &egrave; l'esistenza di questo nesso, ma la sua assunzione a cardine teorico, non meramente politico-ideologico, della filosofia stessa: nella filosofia della praxis il &laquo;filosofo, inteso individualmente o inteso come intero gruppo sociale, [...] pone se stesso come elemento della contraddizione, eleva questo elemento a principio di conoscenza e quindi di azione&raquo; (<a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1487).</p><h2>FABIO FROSINI</h2></body></html>