<html><head><title>Gramsci Dictionary: Spirito popolare creativo</title></head><body><p> &laquo;Spirito popolare creativo&raquo; &egrave; espressione che compare una sola volta in tutta l'opera gramsciana, nella lettera a Tania del 17 marzo 1927. A distanza di alcuni mesi dall'arresto, G. rivendica per s&eacute; la necessit&agrave; di fare qualcosa &laquo;f&uuml;r ewig&raquo;, lumeggiando quattro argomenti di studio, dalla &laquo;formazione dello spirito pubblico&raquo;, e quindi degli intellettuali italiani, nel secolo XIX alla &laquo;linguistica comparata&raquo;, al &laquo;teatro di Pirandello&raquo;, all'analisi del &laquo;gusto popolare in letteratura&raquo;, concludendo: &laquo;Tra questi quattro argomenti esiste omogeneit&agrave;: lo spirito popolare creativo, nelle sue diverse fasi e gradi di sviluppo, &egrave; alla base di essi in misura uguale&raquo; (LC 57). L'osmosi con il &laquo;popolo&raquo; rappresenta un atto di sovversione nei confronti dello &laquo;spirito creativo&raquo;, cavallo di battaglia della tradizione idealistica; nel contempo rischia di risvegliare un'attitudine protoromantica, lontana dalla concezione di G., il quale, per questo motivo probabilmente, quando due anni e mezzo pi&ugrave; tardi otterr&agrave; il permesso di stendere i Q, decider&agrave; di non usarla. Resta tuttavia l'energia che essa sprigiona e anche la sorpresa di scoprire che lo &laquo;spirito popolare&raquo; sta alla base dello &laquo;spirito pubblico&raquo;, cio&egrave; della vita intellettuale della nazione. Tracce di una tale modalit&agrave; di pensiero si possono facilmente ritrovare nella produzione giovanile di G., che fin dal 1916 aveva usato concetti come &laquo;sempre attivo nello spirito popolare&raquo; (La rievocazione di Gelindo, 25 dicembre 1915, in CT 737) e insistito sulla &laquo;fantasia creatrice&raquo; del popolo (I re immortali, 30 aprile 1916, in CT 283) e aveva parlato poi della &laquo;capacit&agrave; illimitata di iniziativa e di creazione delle masse lavoratrici&raquo; (Ancora delle capacit&agrave; organiche della classe operaia, 1&deg; ottobre 1926, in CPC 347). Nell'opera carceraria G. conduce una strenua battaglia per demolire lo &laquo;spirito&raquo; della &laquo;filosofia speculativa&raquo;, mostrandone il carattere intrinsecamente &laquo;teologico&raquo; (<a href='http://gramscisource.org/quaderno/10b/nota/13' target='_blank' class='link-to-note'>Q 10 II, 13</a>, 1250). Per altro verso, in modo sobrio egli ripropone, separatamente, sia la creativit&agrave; delle masse (<a href='http://gramscisource.org/quaderno/11/nota/59' target='_blank' class='link-to-note'>Q 11, 59</a>, 1846), e specificatamente del lavoro operaio, per quanto &laquo;meccanico e degradato&raquo; possa essere (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476), sia lo &laquo;spirito popolare&raquo; che sta &laquo;alla base della nazione&raquo; (<a href='http://gramscisource.org/quaderno/5/nota/125' target='_blank' class='link-to-note'>Q 5, 125</a>, 655). In generale, tuttavia, il ruolo del &laquo;popolo&raquo; si ridimensiona, mentre emerge con forza la dinamica relazionale della &laquo;societ&agrave; civile&raquo;.</p></body></html>