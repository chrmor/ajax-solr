<html><head><title>Gramsci Dictionary: Economia programmatica</title></head><body><h1>Economia programmatica</h1><p> L'espressione &laquo;economia programmatica&raquo; compare nei Q solo nel febbraio 1933. Se ne pu&ograve; per&ograve; ricostruire la storia anteriore, considerando la serie di espressioni &laquo;economia secondo un piano&raquo;, &laquo;economia diretta&raquo; ed &laquo;economia regolata&raquo;. Il tratto da tutte condiviso &egrave; il fatto di designare dei fenomeni, anche di opposta matrice politica, convergenti nell'esigenza di superare l'economia individualistica dinanzi al contrasto dato dal fatto &laquo;che mentre la vita economica ha come premessa necessaria l'internazionalismo o meglio il cosmopolitismo, la vita statale si &egrave; sempre pi&ugrave; sviluppata nel senso del &ldquo;nazionalismo&rdquo;&raquo; (<a href='http://gramscisource.org/quaderno/15/nota/5' target='_blank' class='link-to-note'>Q 15, 5</a>, 1756). Cos&igrave;, il corporativismo integrale di Ugo Spirito, con la sua &laquo;rivendicazione di una &ldquo;economia secondo un piano&rdquo; e non solo nel terreno nazionale, ma su scala mondiale, &egrave; interessante di per s&eacute; [...]; &egrave; l'espressione ancora &ldquo;utopistica&rdquo; di condizioni in via di sviluppo che, esse, rivendicano l'&ldquo;economia secondo un piano&rdquo;&raquo; (<a href='http://gramscisource.org/quaderno/8/nota/216' target='_blank' class='link-to-note'>Q 8, 216</a>, 1077). G. non ritiene ovviamente che il fascismo possa essere gestore di un'economia secondo un piano nel senso di un superamento del &laquo;classismo&raquo; (<a href='http://gramscisource.org/quaderno/15/nota/39' target='_blank' class='link-to-note'>Q 15, 39</a>, 1796), ma crede di poter ipotizzare che esso possa essere una &laquo;&ldquo;rivoluzione passiva&rdquo;&raquo;, cio&egrave; una trasformazione della &laquo;struttura economica &ldquo;riformisticamente&rdquo; da individualistica a economia secondo un piano (economia diretta)&raquo;, con &laquo;l'avvento di una &ldquo;economia media&rdquo; tra quella individualistica pura e quella secondo un piano in senso integrale [...] Il &ldquo;corporativismo&rdquo; potrebbe essere o diventare, sviluppandosi, questa forma economica media di carattere &ldquo;passivo&rdquo;&raquo; (<a href='http://gramscisource.org/quaderno/8/nota/236' target='_blank' class='link-to-note'>Q 8, 236</a>, 1089). Questa ipotesi &egrave; pienamente ripresa in sede di scrittura del Q 22: &laquo;l'americanismo e il fordismo risultano dalla necessit&agrave; immanente di giungere all'organizzazione di un'economia programmatica e che i vari problemi esaminati dovrebbero essere gli anelli della catena che segnano il passaggio appunto dal vecchio individuali smo economico all'economia programmatica&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139).</p><h2>FABIO FROSINI</h2></body></html>