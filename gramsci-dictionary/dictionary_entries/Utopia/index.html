<html><head><title>Gramsci Dictionary: Utopia</title></head><body><p> Negli scritti torinesi, in particolare fino al 1918, &laquo;utopia&raquo; indica un piano cervellotico ordito freddamente, a tavolino, nella convinzione che gli eventi politici possano essere arbitrariamente predeterminati (&ldquo;La Citt&agrave; futura&rdquo;, 11 febbraio 1917, in CF 3; Tre principii, tre ordini, 11 febbraio 1917, ivi, 5-6; Teoria e pratica. Ancora intorno all'esperanto, 29 gennaio 1918, ivi, 612-3; La lingua unica e l'esperanto, 16 febbraio 1918, ivi, 672; Libero pensiero e pensiero libero, 15 giugno 1918, in NM 113; Per conoscere la rivoluzione russa, 22 giugno 1918, ivi, 134 e 136-7; La commissione per il dopoguerra, 13 luglio 1918, ivi, 170; Utopia, 25 luglio 1918, ivi, 209; in quest'ultimo passo G. scrive: &laquo;L'utopia consiste [...] nel non riuscire a concepire la storia come libero sviluppo, nel vedere il futuro come una solidit&agrave; gi&agrave; sagomata, nel credere ai piani prestabiliti&raquo;). Essa coincide in questo periodo con il giacobinismo, assunto come quintessenza della politica borghese. L'arricchimento che il concetto di utopia conosce fin dall'inizio dei Q, oltre al fatto di essere sganciato da quello di giacobinismo (che riceve gi&agrave; prima del 1926 un'accezione positiva, in forte prossimit&agrave; al marxismo), consiste in due passaggi: essa anzitutto, sviluppando l'accezione precedente, viene qualificata come ideologia tendenzialmente individuale, e pertanto arbitraria; in secondo luogo, in modo solo apparentemente contraddittorio, essa viene contestualizzata storicamente in quanto tipo di scrittura, genere letterario, e in questo modo viene progressivamente messo in luce il suo contenuto politico e l'utopia viene gradualmente restituita alla storia, in quanto se ne chiarisce il carattere di ideologia dei gruppi sociali subalterni. Le due accezioni sono evidentemente intrecciate, in quanto l'utopia come genere letterario, modalit&agrave; di pensiero isolata e impotente, fa per&ograve; emergere alcune rivendicazioni profonde e altrimenti non documentabili dei gruppi che vivono, come scrive G. intitolando il Q 25, &laquo;ai margini della storia&raquo;. L'utopia acquista pertanto nei Q un duplice valore: in quanto espressione degli intellettuali va denunciata e combattuta; in quanto espressione del &laquo;senso comune&raquo; di massa va riformata, criticata costruttivamente e sostituita con un approccio realistico e laicistico (nel senso machiavelliano) al mondo e alla storia. La prima comparsa del termine condensa non casualmente questi due momenti. Discutendo del &laquo;sarcasmo&raquo; in Marx come espressione stilistica di un atteggiamento teorico-politico, G. nota che esso serve a &laquo;porre il distacco dalle vecchie concezioni in attesa che le nuove concezioni, con la loro saldezza acquistata attraverso lo sviluppo storico, dominino fino ad acquistare la forza delle &ldquo;convinzioni popolari&rdquo;. Queste nuove concezioni esistono gi&agrave; in chi adopera il &ldquo;sarcasmo&rdquo;, ma nella fase ancora &ldquo;polemica&rdquo;; se fossero espresse &ldquo;senza sarcasmo&rdquo; sarebbero una &ldquo;utopia&rdquo; perch&eacute; solo individuali o di piccoli gruppi&raquo; (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 24). Questo giudizio viene mantenuto in tutti i Q: G. insiste a pi&ugrave; riprese sulla &laquo;necessit&agrave; di &ldquo;nuove credenze popolari&rdquo;, cio&egrave; di un nuovo &ldquo;senso comune&rdquo; e quindi di una nuova cultura ossia di una nuova filosofia&raquo; (<a href='http://gramscisource.org/quaderno/8/nota/175' target='_blank' class='link-to-note'>Q 8, 175</a>, 1047) come passaggio ineludibile della riforma intellettuale e morale, cio&egrave; della costruzione di una nuova egemonia. Dall'altra parte, non cessa di tornare sulla distinzione tra ideologia come insieme di &laquo;elucubrazioni arbitrarie di determinati individui&raquo; e ideologia come &laquo;soprastruttura necessaria di una determinata struttura&raquo;, con la precisazione che solo la seconda accezione delimita il terreno in cui si formano le volont&agrave; collettive (<a href='http://gramscisource.org/quaderno/7/nota/19' target='_blank' class='link-to-note'>Q 7, 19</a>, 868-9). L'avvio dell'indagine sull'utopia come genere letterario, come espressione attraverso gli intellettuali di istanze diffuse, si ha in un gruppo di testi del (<a href='http://gramscisource.org/quaderno/3/nota/69' target='_blank' class='link-to-note'>Q 3, 69</a>; <a href='http://gramscisource.org/quaderno/3/nota/71' target='_blank' class='link-to-note'>Q 3, 71</a>; <a href='http://gramscisource.org/quaderno/3/nota/75' target='_blank' class='link-to-note'>Q 3, 75</a>; <a href='http://gramscisource.org/quaderno/3/nota/113' target='_blank' class='link-to-note'>Q 3, 113</a>), intitolati, tranne l'ultimo, Utopie e romanzi filosofici. Qui G. si propone di analizzare le &laquo;utopie e romanzi filosofici e loro rapporti con lo sviluppo della critica politica, ma specialmente con le aspirazioni pi&ugrave; elementari e profonde delle moltitudini&raquo;. E precisa: &laquo;studiare se c'&egrave; un ritmo nell'apparizione di questi prodotti letterari: coincidono con determinati periodi, con i sintomi di profonde mutazioni storiche?&raquo; (<a href='http://gramscisource.org/quaderno/3/nota/69' target='_blank' class='link-to-note'>Q 3, 69</a>, 347). L'ipotesi &egrave; che utopie e romanzi filosofici esprimano non solamente il primitivo sorgere di un progetto politico alternativo a quello aristocratico, ma anche &ndash; &laquo;inconsapevolmente&raquo; e &laquo;sia pure attraverso il cervello di intellettuali dominati da altre preoccupazioni&raquo;, come si precisa nel Testo C, <a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2290 &ndash; riflettano le esigenze pi&ugrave; elementari dei gruppi sociali subalterni. Nel citato Testo C, in cui confluiscono i testi del Q 3 dedicati all'utopia (e significativamente intitolato Fonti indirette), il carattere problematico del rapporto tra alto e basso, tra intellettuali e aspirazioni delle moltitudini, emerge in un'altra variante instaurativa: &laquo;Le Utopie sono dovute a singoli intellettuali, che formalmente si riattaccano al razionalismo socratico della Repubblica di Platone e che sostanzialmente riflettono, molto deformate, le condizioni di instabilit&agrave; e di ribellione latente delle grandi masse popolari dell'epoca; sono, in fondo, manifesti politici di intellettuali, che vogliono raggiungere l'ottimo Stato&raquo; (ivi, 2292). Questo punto &egrave; peraltro gi&agrave; accennato in <a href='http://gramscisource.org/quaderno/3/nota/71' target='_blank' class='link-to-note'>Q 3, 71</a>, 348: &laquo;Bisogna [...] vedere se queste iniziative [le utopie letterarie, ndr] non siano l'unica forma in cui la &ldquo;modernit&agrave;&rdquo; poteva vivere nell'ambiente della Controriforma: la Controriforma, come tutte le Restaurazioni, non pot&eacute; non essere che un compromesso e una combinazione sostanziale, se non formale, tra il vecchio e il nuovo&raquo;. Il significato delle utopie come espressione di un'organizzazione sociale alternativa va dunque molto attenuata, anche se non siamo pi&ugrave; in presenza della precedente liquidazione dell'utopia come ghiribizzo meramente individuale. Anzi, di esse si valorizza la capacit&agrave; di essere compromesso tra vecchio e nuovo (rivelatore il termine &laquo;restaurazione&raquo;, da riferire a tutta la riflessione sulla &laquo;rivoluzione passiva&raquo;), anzi elemento di modernizzazione dei rapporti sociali. Pi&ugrave; tardi, nell'autunno del 1931, G. torna sull'argomento, concentrando l'attenzione sullo sviluppo del &ldquo;genere&rdquo; utopistico dalla Controriforma all'Illuminismo: &laquo;Controriforma e utopie: desiderio di ricostruire la civilt&agrave; europea secondo un piano razionale. Altra origine e forse la pi&ugrave; frequente: modo di esporre un pensiero eterodosso, non conformista e ci&ograve; specialmente prima della Rivoluzione francese&raquo; (<a href='http://gramscisource.org/quaderno/6/nota/157' target='_blank' class='link-to-note'>Q 6, 157</a>, 811-2). L'utopia come stimolo al rinnovamento della societ&agrave; si sdoppia, qui, realmente in due filoni; e mentre il primo prosegue la lettura in chiave &ldquo;restaurazione&rdquo; (combinazione di vecchio e nuovo), il secondo riprende la domanda inizialmente posta in <a href='http://gramscisource.org/quaderno/3/nota/69' target='_blank' class='link-to-note'>Q 3, 69</a>, 347 circa il nesso con le aspirazioni popolari, riformulandola grazie al collegamento con gli sviluppi settecenteschi del genere utopistico. &laquo;Dalle Utopie &ndash; prosegue Gramsci &ndash; sarebbe nata [...] la moda di esaltare i popoli primitivi, selvaggi (il buon selvaggio), presunti pi&ugrave; vicini alla natura. (Ci&ograve; si ripeterebbe nell'esaltazione del &ldquo;contadino&rdquo;, idealizzato, da parte dei movimenti populisti). Tutta questa letteratura ha avuto non piccola importanza nella storia della diffusione delle opinioni politico-sociali fra determinate masse e quindi nella storia della cultura&raquo;, perch&eacute; &laquo;indica [...] il passaggio dall'esaltazione di un tipo sociale feudale all'esaltazione delle masse popolari, genericamente, con tutti i loro bisogni elementari (nutrirsi, vestirsi, ripararsi, riprodursi) ai quali si cerca di dare razionalmente una soddisfazione&raquo; (<a href='http://gramscisource.org/quaderno/6/nota/157' target='_blank' class='link-to-note'>Q 6, 157</a>, 812). Lo snodo dell'Illuminismo &egrave; dunque quello che permette a G. di dare un senso alla sua stessa domanda iniziale: il nesso fra intellettuali e popolo. Il genere utopistico entra cos&igrave; in un rapporto di comunicazione storicamente specifico con il patrimonio ideologico delle classi subalterne quando gli intellettuali &ndash; per la prima volta nella storia &ndash; si rivolgono al &ldquo;popolo&rdquo; non pi&ugrave; come a qualcosa di &laquo;estraneo&raquo;, di cui occorre &laquo;diffidare&raquo; e avere &laquo;paura&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 362). Per questa ragione gli illuministi sono ricettivi nei confronti dei miti popolari, di quella mitologia che esprime le pulsioni pi&ugrave; immediate ma anche pi&ugrave; profonde delle masse degli esclusi dalla storia. Grazie a questo recupero dell'eredit&agrave; illuministica, G. inizia a riflettere sui modi nei quali si &egrave; storicamente verificata la traduzione dell'utopia in politica, cio&egrave; l'espressione in linguaggio politico &ndash; da parte di movimenti intellettuali o di partiti politici, come i giacobini &ndash; delle aspirazioni pi&ugrave; profonde di libert&agrave;, giustizia ed eguaglianza delle masse ai margini della storia. In questa luce acquisiscono un significato politico (e dunque filosofico) tanto il &ldquo;diritto naturale&rdquo; quanto la storia delle eresie religiose (v. ad esempio <a href='http://gramscisource.org/quaderno/3/nota/12' target='_blank' class='link-to-note'>Q 3, 12</a>, su Davide Lazzaretti), o la stessa dimensione religiosa della politica giacobina (in <a href='http://gramscisource.org/quaderno/6/nota/87' target='_blank' class='link-to-note'>Q 6, 87</a>). Tuttavia, una volta conseguito questo risultato, grazie al quale la religione appare in tutta la sua carica politica, diventa altrettanto importante, per G., istituire una differenziazione netta tra le implicazioni politiche della religione e delle utopie razionalistiche degli intellettuali, da una parte, e la filosofia della praxis, dall'altra. La religione infatti rimane un'evasione dalle contraddizioni attuali, un &laquo;oppio del popolo&raquo; (v. <a href='http://gramscisource.org/quaderno/6/nota/28' target='_blank' class='link-to-note'>Q 6, 28</a>, 706). Essa anzi &laquo;&egrave; la pi&ugrave; &ldquo;mastodontica&rdquo; utopia, cio&egrave; la pi&ugrave; &ldquo;mastodontica&rdquo; metafisica apparsa nella storia, essa &egrave; il tentativo pi&ugrave; grandioso di conciliare in forma mitologica le contraddizioni storiche: essa afferma, &egrave; vero, che l'uomo ha la stessa &ldquo;natura&rdquo;, che esiste l'uomo in generale, creato simile a Dio e perci&ograve; fratello degli altri uomini, uguale agli altri uomini, libero fra gli altri uomini, e che tale egli si pu&ograve; concepire specchiandosi in Dio, &ldquo;autocoscienza&rdquo; dell'umanit&agrave;, ma afferma anche che tutto ci&ograve; non &egrave; di questo mondo, ma di un altro. Ma intanto le idee di uguaglianza, di libert&agrave;, di fraternit&agrave; fermentano in mezzo agli uomini, agli uomini che non sono uguali, n&eacute; fratelli di altri uomini, n&eacute; si vedono liberi fra di essi. E avviene nella storia, che ogni sommovimento generale delle moltitudini, in un modo o nell'altro, sotto forme e con ideologie determinate, pone queste rivendicazioni&raquo; (<a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 472). Stando a questo testo, il comune carattere utopistico della religione popolare e delle costruzioni razionalistiche degli intellettuali &egrave; spiegabile non partendo dagli intellettuali, ma dalla religione popolare: il &laquo;concetto della &ldquo;natura umana&rdquo; astrattamente ottimistico e facilone&raquo; proprio dell'utopia democratica, utopia che &egrave; per&ograve; oggi &laquo;implicita&raquo; nel &laquo;diritto moderno&raquo; (<a href='http://gramscisource.org/quaderno/6/nota/98' target='_blank' class='link-to-note'>Q 6, 98</a>, 774), &egrave; di derivazione religiosa. Ma lo sono anche &laquo;le concezioni di &ldquo;spirito&rdquo; delle filosofie tradizionali, come quella della &ldquo;natura umana&rdquo; trovata nella biologia&raquo; (<a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 885). In tutti questi casi a una realt&agrave; contraddittoria e divisa si sostituisce una rappresentazione unificata e armonica. Si istituisce cos&igrave; una grande opposizione tra la filosofia della praxis da una parte e dall'altra tutto il complesso delle filosofie, delle religioni ecc., raccolte sotto il nome di &ldquo;utopia&rdquo;: &laquo;Il filosofo attuale [qui s'intende il filosofo della praxis, ndr] non pu&ograve; evadere dal terreno attuale delle contraddizioni, non pu&ograve; affermare, pi&ugrave; che genericamente, un mondo senza contraddizioni, senza creare immediatamente una utopia&raquo; (<a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 471-2). La filosofia possiede s&igrave; una carica politica, che tuttavia &egrave; inscindibile da una funzione di occultamento, di evasione e di rinvio della prassi, fin quando si resti sul terreno dell'utopia, cio&egrave; del rapporto con la religione, ovvero fin quando si accetti la figura del filosofo come filosofo solo &laquo;individuale&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1331) e della filosofia come filosofia solo &laquo;individuale&raquo; (<a href='http://gramscisource.org/quaderno/8/nota/211' target='_blank' class='link-to-note'>Q 8, 211</a>, 1069), invece di sviluppare la figura del &laquo;&ldquo;filosofo democratico&rdquo;, cio&egrave; del filosofo convinto che la sua personalit&agrave; non si limita al proprio individuo fisico, ma &egrave; un rapporto sociale attivo di modificazione dell'ambiente culturale&raquo;. G. prosegue: &laquo;Quando il &ldquo;pensatore&rdquo; si accontenta del pensiero proprio, &ldquo;soggettivamente&rdquo; libero, cio&egrave; astrattamente libero, d&agrave; oggi luogo alla beffa: l'unit&agrave; di scienza e vita &egrave; appunto una unit&agrave; attiva, in cui solo si realizza la libert&agrave; di pensiero, &egrave; un rapporto maestro-scolaro, filosofo-ambiente culturale in cui operare, da cui trarre i problemi necessari da impostare e risolvere, cio&egrave; &egrave; il rapporto filosofia-storia&raquo; (<a href='http://gramscisource.org/quaderno/10b/nota/44' target='_blank' class='link-to-note'>Q 10 II, 44</a>, 1332). In questa chiave vanno lette le riflessioni sul rapporto tra il pensiero di Benedetto Croce e l'utopia che si trovano in <a href='http://gramscisource.org/quaderno/7/nota/35' target='_blank' class='link-to-note'>Q 7, 35</a>, 886: &laquo;Che la dialettica hegeliana sia stata un [nel manoscritto una variante interlineare: &laquo;l'ultimo&raquo;, ndr] riflesso di questi grandi nodi storici e che la dialettica, da espressione delle contraddizioni sociali debba diventare, con la sparizione di queste contraddizioni, una pura dialettica concettuale, sarebbe alla base delle ultime filosofie a base utopistica come quella del Croce&raquo;. Dunque la filosofia distorce e vanifica (a ragion veduta, cio&egrave; con finalit&agrave; politiche precise) la spinta verso la trasformazione del mondo, che pure contiene in quanto utopia, nel momento in cui rifiuta la dialettica (o meglio la &ldquo;riforma&rdquo; nella logica dei distinti), come fa Croce. Hegel, al contrario, &egrave; il luogo in cui la filosofia si &egrave; maggiormente accostata alla traduzione dell'utopia in politica, perch&eacute; ha accolto nella dialettica la politica, cio&egrave; la Rivoluzione francese, in cui quella traduzione aveva avuto realmente luogo. Si veda su ci&ograve; gi&agrave; <a href='http://gramscisource.org/quaderno/4/nota/45' target='_blank' class='link-to-note'>Q 4, 45</a>, 471: &laquo;Hegel rappresenta, nella storia del pensiero filosofico, un posto a s&eacute;, perch&eacute;, nel suo sistema, in un modo o nell'altro, pur nella forma di &ldquo;romanzo filosofico&rdquo;, si riesce a comprendere cos'&egrave; la realt&agrave;, cio&egrave; si ha, in un solo sistema e in un solo filosofo, quella coscienza delle contraddizioni che prima era data dall'insieme dei sistemi, dall'insieme dei filosofi in polemica tra loro, in contraddizione tra loro&raquo;. Hegel occupa un posto a s&eacute;, perch&eacute; ha accolto nella filosofia l'unit&agrave; di teoria e pratica: il suo &egrave; il maggiore tentativo di unire idealismo e materialismo compiuto dall'interno della filosofia tradizionale, e pertanto il suo paragone tra francesi (politica) e tedeschi (teoria) &egrave; &laquo;il riferimento letterale del Marx, dove nella Sacra Famiglia accenna a Proudhon contro il Bauer&raquo;. Non solo: esso &egrave; &laquo;assai pi&ugrave; importante ancora come &ldquo;fonte&rdquo; del pensiero espresso nelle Tesi su Feuerbach che i filosofi hanno spiegato il mondo e si tratta ora di mutarlo, cio&egrave; che la filosofia deve diventare &ldquo;politica&rdquo;, &ldquo;pratica&rdquo;, per continuare ad essere filosofia: la &ldquo;fonte&rdquo; per la teoria dell'unit&agrave; di teoria e di pratica&raquo; (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1066). Ma tutto questo avviene in Hegel in modo speculativo (v. <a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 424) e pertanto &egrave; alla radice della teoria e della pratica della &ldquo;rivoluzione passiva&rdquo;. La filosofia della praxis potr&agrave; essere all'altezza della sua eredit&agrave; se riuscir&agrave; a comprendere se stessa e il proprio avversario, cio&egrave; le ragioni storiche della rivoluzione passiva come intervento politico nel campo delle credenze popolari, per accoglierne &ndash; e al contempo neutralizzarne &ndash; le istanze &ldquo;progressive&rdquo;.</p></body></html>