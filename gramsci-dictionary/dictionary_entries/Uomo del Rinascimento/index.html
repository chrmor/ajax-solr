<html><head><title>Gramsci Dictionary: Uomo del Rinascimento</title></head><body><p> L'immagine ricorre otto volte nei Q e assume un significato definito nel tempo e uno di ordine pi&ugrave; generale, categoriale, universale, che si pu&ograve; applicare al presente: fondamentale &egrave; la complessa interazione di questi due significati, che si connette con l'analisi gramsciana della &laquo;quistione politica degli intellettuali&raquo;. La cifra di questo &laquo;uomo del Rinascimento&raquo; &egrave; di segno negativo, poich&eacute; la sua specificit&agrave; si costituisce a partire da un'opposizione dialettica, nella quale il termine del Rinascimento resta sintomo di una concezione della societ&agrave; di tipo anazionale, cosmopolita, regressiva. G. pone in Erasmo la quintessenza di questo tipo umano, dell'intellettuale di impronta umanistica incapace di cogliere la novit&agrave; dell'uomo della Riforma, Lutero, iniziatore di un processo culminato nella filosofia hegeliana. L'esempio del passato &egrave; per G. un precedente necessario per soffermarsi su Croce, incarnazione moderna dell'uomo del Rinascimento: la sua polemica verso il materialismo storico, descritto come &laquo;concezione del mondo in arretrato persino su Kant&raquo; (<a href='http://dl.gramsciproject.org/quaderno/7/nota/1' target='_blank' class='link-to-note'>Q 7, 1</a>, 851), la &laquo;mancanza di coraggio civile&raquo; (<a href='http://dl.gramsciproject.org/quaderno/9/nota/41' target='_blank' class='link-to-note'>Q 9, 41</a>, 1304) fanno di lui il &laquo;papa laico&raquo; (<a href='http://dl.gramsciproject.org/quaderno/7/nota/17' target='_blank' class='link-to-note'>Q 7, 17</a>, 867) segnalato nei Q. Croce, intellettuale cosmopolita, grande teorico della &laquo;rivoluzione passiva&raquo; del presente, in cui esercita un ruolo egemone, manca soprattutto nel cogliere la novit&agrave; storica della filosofia della praxis, processo generoso di inclusione delle masse, simile alla riforma protestante. Unico riscontro positivo dell'espressione &egrave; nel <a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a> dove, citando Russo, G. valorizza la lettura della virt&ugrave; rinascimentale nel segno dell'uomo Machiavelli (<a href='http://dl.gramsciproject.org/quaderno/11/nota/52' target='_blank' class='link-to-note'>ivi</a>, 1480).</p></body></html>