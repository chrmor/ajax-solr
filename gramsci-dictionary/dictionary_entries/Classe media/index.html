<html><head><title>Gramsci Dictionary: Classe media</title></head><body><h1>Classe media</h1><p> Alla nozione di &laquo;classe media&raquo; G. dedica una vera e propria voce, di respiro comparatista e internazionale: Enciclopedia di concetti politici, filosofici, ecc. Classe media, in <a href='http://gramscisource.org/quaderno/5/nota/119' target='_blank' class='link-to-note'>Q 5, 119</a>, 638-9, ripresa in un Testo C del 1935 con il solo titolo di Classe media (<a href='http://gramscisource.org/quaderno/26/nota/8' target='_blank' class='link-to-note'>Q 26, 8</a>, 2303-5). L'espressione &laquo;classe media&raquo; (middle class) deriva &ndash; afferma G. &ndash; dalla peculiare storia inglese, in cui &egrave; mancata un'alleanza fra borghesia e popolo in funzione antifeudale (opera ancora una volta in G. il modello francese-giacobino) e, al contrario, si &egrave; verificata un'alleanza fra nobilt&agrave; e popolo, un &laquo;blocco nazionale-popolare contro la Corona prima e poi contro la borghesia industriale&raquo; (<a href='http://gramscisource.org/quaderno/26/nota/8' target='_blank' class='link-to-note'>ivi</a>, 2304); ci&ograve; ha anche consentito un conservatorismo popolare (&laquo;gli operai, se non votano per il partito laburista, votano per i conservatori&raquo;: <a href='http://gramscisource.org/quaderno/5/nota/119' target='_blank' class='link-to-note'>Q 5, 119</a>, 639); cos&igrave; altrove, sempre in riferimento all'Inghilterra, G. identifica senz'altro classe media con piccola borghesia (&laquo;classi medie piccolo-borghesi&raquo;: <a href='http://gramscisource.org/quaderno/5/nota/86' target='_blank' class='link-to-note'>Q 5, 86</a>, 616). L'uso del concetto di classe media in Francia &egrave; invece del tutto improprio e d&agrave; luogo a equivoci, &laquo;perch&eacute; c'&egrave; la tradizione politica e culturale del terzo stato, cio&egrave; del blocco tra borghesia e popolo&raquo; (<a href='http://gramscisource.org/quaderno/5/nota/119' target='_blank' class='link-to-note'>Q 5, 119</a>, 639). Infine in Italia, per la mancanza di un'aristocrazia feudale gi&agrave; distrutta dai Comuni (tranne che al Sud), il concetto di classe media &laquo;si &egrave; abbassato di un gradino&raquo; e l'espressione &laquo;significa &ldquo;negativamente&rdquo; non-popolo, cio&egrave; &ldquo;non operai e contadini&rdquo;; significa positivamente i ceti intellettuali, i professionisti, gli impiegati&raquo; (<a href='http://gramscisource.org/quaderno/26/nota/8' target='_blank' class='link-to-note'>Q 26, 8</a>, 2304). Tali classi medie urbane, &laquo;medie in senso italiano&raquo; &ndash; precisa G. &ndash;, &laquo;rafforzate dagli studenti di origine rurale&raquo;, diventano alleate delle dittature e possono anche imporsi alle &laquo;classi alte&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1609). Non mancano tuttavia le contraddizioni: G. parla delle &laquo;conquiste rivoluzionarie delle classi medie [...] limitate e codificate&raquo; dalla Restaurazione, identificando dunque classe media e borghesia (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1863); e, ancora, contraddice lo schema che contrappone la classe media inglese al terzo stato francese scrivendo: &laquo;egemonia della classe media, ossia del terzo stato&raquo; (<a href='http://gramscisource.org/quaderno/5/nota/126' target='_blank' class='link-to-note'>Q 5, 126</a>, 654-5), ma forse tale affermazione risale all'articolo di Missiroli con cui G. sta polemizzando. Analogamente: in una polemica con il concetto di &ldquo;classe politica&rdquo; di Gaetano Mosca, G. sembrerebbe far coincidere classe media con la categoria, ben diversa, dei possidenti: &laquo;Pare abbracci tutte le classi possidenti, tutta la classe media&raquo; (<a href='http://gramscisource.org/quaderno/8/nota/52' target='_blank' class='link-to-note'>Q 8, 52</a>, 972); ma nella riscrittura in Testo C l'equivoco, che risale a Mosca, &egrave; chiarito da G.: &laquo;Talvolta pare che per classe politica si intenda la classe media, altre volte l'insieme delle classi possidenti, altre volte ci&ograve; che si chiama la &ldquo;parte colta&rdquo; della societ&agrave;&raquo; (<a href='http://gramscisource.org/quaderno/13/nota/6' target='_blank' class='link-to-note'>Q 13, 6</a>, 1565). La nozione di classe media come essenzialmente parassitaria e improduttiva &egrave; evidente in una nota sul corporativismo in cui G. ne rifiuta l'interpretazione (di Fovel) come blocco produttivo fra industriali e operai: &laquo;In realt&agrave; finora il regime corporativo ha funzionato per sostenere posizioni pericolanti di classi medie, non per eliminare queste&raquo; (<a href='http://gramscisource.org/quaderno/1/nota/135' target='_blank' class='link-to-note'>Q 1, 135</a>, 125). D'altronde il corporativismo &laquo;crea occupazioni di nuovo tipo, organizzativo e non produttivo, ai disoccupati delle classi medie&raquo; (<a href='http://gramscisource.org/quaderno/22/nota/6' target='_blank' class='link-to-note'>Q 22, 6</a>, 2158). Lo stesso concetto compare a spiegare la violenta opposizione da parte di &laquo;classi medie e intellettuali&raquo; che ora, per la prima volta, sono sottoposti alle forme di razionalizzazione (per G. progressive) indotte dal capitalismo (&laquo;razionalizzazione coercitiva dell'esistenza&raquo;: <a href='http://gramscisource.org/quaderno/21/nota/13' target='_blank' class='link-to-note'>Q 21, 13</a>, 2133); da qui il manifestarsi in questi ceti di &laquo;preoccupazioni e scongiuri ed esorcismi&raquo; (<a href='http://gramscisource.org/quaderno/6/nota/28' target='_blank' class='link-to-note'>Q 6, 28</a>, 706). Il carattere fortemente negativo di &ldquo;classe media&rdquo; in G. &egrave; confermato dall'unica occorrenza nelle LC: G. scrive al figlio Delio (con virulenza polemica davvero insolita) che Cechov ha &laquo;contribuito a liquidare le classi medie, gli intellettuali, i piccolo-borghesi&raquo;, mostrandoli &laquo;come erano, meschini, vesciche gonfie di gas putridi, fonte di comicit&agrave; e di ridicolo&raquo; (LC 779, estate 1936).</p><h2>RAUL MORDENTI</h2></body></html>