<html><head><title>Gramsci Dictionary: Particulare</title></head><body><h1>Particulare</h1><p> L'adozione del termine guicciardiniano testimonia la necessit&agrave; di richiamarsi, attraverso il lessico umanistico-rinascimentale filtrato dalla lezione desanctisiana, alla genesi dello spirito borghese in Italia. L'attenzione alla specificit&agrave; dell'interesse dell'individuo nella societ&agrave; del XVI secolo, in un clima ancora condizionato dalla presenza della Chiesa, che G. riconosce nelle forme del &ldquo;neoguelfismo&rdquo; (<a href='http://gramscisource.org/quaderno/5/nota/85' target='_blank' class='link-to-note'>Q 5, 85</a>, 614), rivela il giudizio negativo sul paradigma &ldquo;decadente&rdquo; della soggettivit&agrave;, rappresentato dall'&ldquo;uomo del Guicciardini&rdquo;. Nei Q il &ldquo;particulare&rdquo; rivive come &ldquo;moderno guicciardinismo&rdquo; e assume la consistenza di una categoria trasversale che riflette una molteplicit&agrave; storica di atteggiamenti spesso collegati al &ldquo;corporativismo&rdquo; degli intellettuali italiani, espressione di una borghesia incapace di guardare alla specificit&agrave; della politica nazionale e con notata dalla funzione cosmopolita e dall'adesione all'universalismo medievale. Tuttavia, rispetto all'etimologia originaria G. evidenzia il nuovo senso del termine, che non rinvia pi&ugrave; al &laquo;mero interesse individuale&raquo;, ma al &laquo;gruppo sociale&raquo; in quanto nuovo soggetto storico-politico (<a href='http://gramscisource.org/quaderno/6/nota/10' target='_blank' class='link-to-note'>Q 6, 10</a>, 690). E se nella contemporaneit&agrave; il culto del particulare, equiparato al &laquo;gesuitismo&raquo; (<a href='http://gramscisource.org/quaderno/9/nota/11' target='_blank' class='link-to-note'>Q 9, 11</a>, 1103), simboleggia la mediocrit&agrave; del ceto politico che tende a salvaguardare le &laquo;piccole ambizioni&raquo;, ignorando il &laquo;bene collettivo&raquo; (<a href='http://gramscisource.org/quaderno/6/nota/97' target='_blank' class='link-to-note'>Q 6, 97</a>, 772), storicamente G. dilata il modello dell'uomo guicciardiniano fino a comprendere Cavour in un disegno ispirato dal particulare. Il riferimento a Cavour, oltretutto, nasce dall'interesse verso il nodo problematico del Risorgimento quale &ldquo;rivoluzione passiva&rdquo;, divenuto oggetto di controverse interpretazioni, incapaci di spiegare l'incompiutezza del movimento politico nazionale. Per altro verso, G. svela nell'estetismo deteriore di Giovanni Ansaldo l'ennesimo indizio dell'attenzione fascista al &laquo;proprio particulare&raquo;, inteso come disciplina leziosa, &laquo;esteriorit&agrave; da sepolcro imbiancato&raquo; (<a href='http://gramscisource.org/quaderno/9/nota/11' target='_blank' class='link-to-note'>Q 9, 11</a>, 1103).</p><h2>LAURA MITAROTONDO</h2></body></html>