<html><head><title>Gramsci Dictionary: Letteratura artistica</title></head><body><h1>Letteratura artistica</h1><p> Con questa definizione G. nei Q non si limita ad accogliere la distinzione allora corrente tra opere formalmente elaborate, cui la critica e la corporazione degli scrittori riconoscevano valore artistico, e forme di produzione letteraria che, pur molto diffuse e apprezzate tra le classi popolari, come i romanzi d'appendice, erano prive di ogni attenzione per la specifica dimensione estetica. Con la nozione e la definizione di &ldquo;letteratura artistica&rdquo; G. si propone infatti di mettere polemicamente a confronto la produzione letteraria italiana, che la casta dei critici e degli scrittori giudicava artistica, da un lato, con la grande popolarit&agrave; di cui godevano alcuni filoni di &ldquo;letteratura popolare&rdquo; che, pur privi di specifici meriti artistici, riuscivano per&ograve; a soddisfare i bisogni, i sentimenti e le aspirazioni delle classi popolari; dall'altro, con il potere d'attrazione che altre letterature contemporanee, come quella inglese, esercitavano sul pubblico italiano, grazie a nuove forme di romanzo popolare tra cui il romanzo giallo, che andavano conquistando fette sempre pi&ugrave; larghe di pubblico, e non solo popolare. Ci&ograve; significa che G. non si sente di condividere acriticamente il giudizio di valore che sta alla base della definizione di letteratura artistica, come prova quel &laquo;cos&igrave; detta&raquo; che egli vi aggiunge e che ne ridimensiona la portata assertiva, e che non lo considera il solo metro di misura per valutare la riuscita artistica di un'opera letteraria. &Egrave; indubbio che parte delle sue riserve si possono spiegare con l'adozione di una prospettiva diversa da cui guardare alla letteratura: non tanto quella della critica artistica, quanto quella della storia della cultura. Su questo piano infatti, come G. si preoccupa di precisare, la questione del valore non &egrave; dirimente e non condiziona, soprattutto, il successo, che dipende invece da motivazioni essenzialmente culturali, dalla capacit&agrave; dell'opera, cio&egrave;, di interessare il pubblico e di soddisfare le sue esigenze morali, politiche e psicologiche. E sotto questo profilo poco conta che l'elemento interessante vi sia immesso spontaneamente o artificialmente, se non addirittura &laquo;dosato industrialmente&raquo; (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 587). La questione agli occhi di G. si impone come uno dei nodi irrisolti della storia della cultura italiana e si lega al problema, molto dibattuto peraltro anche sulle riviste letterarie di quegli anni, del perch&eacute; la letteratura artistica in Italia non fosse popolare e del perch&eacute; fosse sempre mancata quella letteratura popolare artistica che esisteva, invece, in altre tradizioni nazionali. G. affronta la questione in <a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, ripreso in <a href='http://gramscisource.org/quaderno/21/nota/5' target='_blank' class='link-to-note'>Q 21, 5</a>, in cui, in risposta all'accusa mossa su &ldquo;Critica fascista&rdquo; a pubblico ed editori di snobbare il &laquo;moderno romanzo italiano&raquo; a favore di anacronistici successi popolari, perdipi&ugrave; stranieri, chiama in causa le responsabilit&agrave; degli intellettuali italiani, pervicacemente sordi ai bisogni culturali della nazione (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 342). &laquo;La letteratura [&ldquo;nazionale&rdquo;] cos&igrave; detta &ldquo;artistica&rdquo; non &egrave; popolare in Italia. Di chi la colpa? Del pubblico che non legge? Della critica che non sa presentare ed esaltare al pub blico i valori letterari? Dei giornali che invece di pubblicare in appendice il &ldquo;romanzo moderno italiano&rdquo; pubblicano il vecchio Conte di Montecristo? Ma perch&eacute; il pubblico non legge in Italia mentre legge in altri paesi? Ed &egrave; poi vero che non legga? Non sarebbe pi&ugrave; esatto dire: perch&eacute; il pubblico italiano legge la letteratura straniera popolare e non popolare, e non legge invece quella italiana? [...] Cosa significa il fatto che gli italiani leggono a preferenza gli scrittori stranieri? [...] che non esiste in Italia un blocco nazionale intellettuale e morale. Gli intellettuali non escono dal popolo, non ne conoscono i bisogni, le aspirazioni, i sentimenti diffusi, ma sono qualcosa di staccato, di campato in aria, una casta cio&egrave;&raquo; (<a href='http://gramscisource.org/quaderno/3/nota/63' target='_blank' class='link-to-note'>ivi</a>, 343-4). Questo non significa per&ograve;, come troppe volte in passato si &egrave; sostenuto, che a parere di G. la letteratura popolare non potesse o dovesse ambire a risultati artistici di qualit&agrave;. G. sa bene infatti che in teoria nulla impedisce &laquo;che esista [...] una letteratura popolare artistica&raquo;, anche se &egrave; pienamente consapevole, a differenza dei critici contemporanei, che la realizzazione di un simile traguardo presuppone un'&laquo;identit&agrave; di classe tra &ldquo;popolo&rdquo; e scrittori e artisti&raquo; che in Italia non si era mai realizzata, un'identit&agrave; che avrebbe potuto nascere solo se e quando, come puntualizza, &laquo;i sentimenti popolari saranno vissuti come propri dagli artisti&raquo;, anche se, come si affretta ad aggiungere, quando ci&ograve; avverr&agrave; &laquo;tutto sar&agrave; cambiato, cio&egrave; si potr&agrave; parlare di letteratura popolare solo per metafora&raquo; (<a href='http://gramscisource.org/quaderno/3/nota/63' target='_blank' class='link-to-note'>ivi</a>, 342-3). Riprendendo alcuni spunti di un articolo di Pozner pubblicato sul numero della &ldquo;Cultura&rdquo; del 1931 dedicato a Dostoevskij, riguardanti la possibile derivazione dei romanzi di quest'ultimo dalla letteratura d'appendice di Eug&egrave;ne Sue, G. sembra voler tornare su quella strumentale distinzione tra valore artistico e interesse culturale su cui aveva fondato il ragionamento della nota del Q 3, chiarendo &laquo;come un certo tipo &ldquo;culturale&rdquo; di letteratura (motivi, interessi morali, sensibilit&agrave;, [ideologia], ecc.) pu&ograve; avere una doppia espressione: quella meccanica (tipo Sue) e quella &ldquo;lirica&rdquo; (Dostojevskij)&raquo; (<a href='http://gramscisource.org/quaderno/6/nota/108' target='_blank' class='link-to-note'>Q 6, 108</a>, 780). Su questa base egli pu&ograve; introdurre una gerarchia di valore anche tra la produzione popolare, riconoscendo, ad esempio, nell'&laquo;atmosfera un po' caricaturale [...] l'elemento artistico che nobilita la novella poliziesca del Chesterton quando, non sempre, l'espressione &egrave; riuscita perfetta&raquo; (<a href='http://gramscisource.org/quaderno/6/nota/17' target='_blank' class='link-to-note'>Q 6, 17</a>, 698) e affermando, come far&agrave; in una nota degli ultimi quaderni miscellanei, che &laquo;Chesterton, nel romanzo poliziesco, sta a Conan Doyle e a Wallace, ecc.&raquo; come &laquo;Dostojevskij stava a Sue e a Souli&eacute;&raquo; (<a href='http://gramscisource.org/quaderno/15/nota/58' target='_blank' class='link-to-note'>Q 15, 58</a>, 1822). Commentando un articolo di Aldo Sorani su &ldquo;P&egrave;gaso&rdquo; dell'agosto 1930, Conan Doyle e la fortuna del romanzo poliziesco, G. in una delle prime note del Q 6 aveva posto d'altra parte le premesse per far saltare quella artificiale separazione tra valori culturali e valori estetici su cui si fondava sia l'estetica crociana che la tradizione retorico-formale della critica italiana. Chiarendo che la letteratura non artistica era diffusa &laquo;per ragioni pratiche (morali e politiche)&raquo;, G. infatti avanza un dubbio, dirompente sul piano della considerazione della funzione della letteratura, che riguarda proprio la letteratura artistica, chiedendosi se anch'essa non fosse in fondo apprezzata per le stesse ragioni: &laquo;Ma anche la letteratura artistica non si diffonde anch'essa per ragioni pratico-politiche e morali, e solo mediatamente per ragioni artistiche? In realt&agrave; si legge un libro per impulsi pratici e si rilegge certi libri per ragioni artistiche: l'emozione estetica non &egrave; mai di prima lettura&raquo; (<a href='http://gramscisource.org/quaderno/6/nota/17' target='_blank' class='link-to-note'>Q 6, 17</a>, 698). &Egrave; significativo che trascrivendo questo passo in <a href='http://gramscisource.org/quaderno/21/nota/13' target='_blank' class='link-to-note'>Q 21, 13</a> G. modifichi il sintagma &ldquo;ragioni artistiche&rdquo; in &laquo;ragioni di gusto artistico, di ricerca e godimento della bellezza&raquo; (<a href='http://gramscisource.org/quaderno/21/nota/13' target='_blank' class='link-to-note'>ivi</a>, 2131). Con queste precisazioni G., infatti, da un lato sembra ammettere che la letteratura artistica possa e debba essere finalizzata a soddisfare anche il bisogno, peraltro inevitabilmente elitario, di emozioni estetiche, dall'altro per&ograve; lascia intendere che ben altra, e ben pi&ugrave; importante, &egrave; per lui la funzione della letteratura e che questa &egrave; inseparabile dalla valenza culturale dell'opera, che non pu&ograve; che consistere nel dare espressione alla concezione del mondo, alle masse di sentimenti, alle aspirazioni degli uomini di un determinato tempo storico, rappresentandone gli ideali socialmente rilevanti, ma anche i drammi e i conflitti irrisolti.</p><h2>MARINA PALADINI MUSITELLI</h2></body></html>