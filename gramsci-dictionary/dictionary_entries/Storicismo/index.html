<html><head><title>Gramsci Dictionary: Storicismo</title></head><body><h1>Storicismo</h1><p> &egrave; senza dubbio da annoverare tra le parole chiave del lessico politico e filosofico di G. Una delle prime riflessioni sullo storicismo presenti nei Q &egrave; affidata a una nota del primo di essi (<a href='http://gramscisource.org/quaderno/1/nota/76' target='_blank' class='link-to-note'>Q 1, 76</a>, 83-4). Qui G., intervenendo su un articolo di Filippo Burzio, mette in significativa connessione storicismo e crisi dell'Occidente e sostiene la necessit&agrave; di tenere distinte, tanto sul piano dell'analisi storica quanto su quello della chiarificazione logica dei termini, l'idea di Occidente e quella di cristianit&agrave;. Ci&ograve; che appare in crisi nel cuore del Novecento &egrave; quella &laquo;nuova unit&agrave;&raquo; dell'Occidente costituita dai tre pilastri dello spirito critico, di quello scientifico e di quello capitalistico (o meglio, come dice G., &laquo;industriale&raquo;). Tuttavia, ci&ograve; che si mostra particolarmente in crisi &egrave; lo spirito critico. &Egrave; in questo contesto che, significativamente, G. parla di crisi dello storicismo come spia pi&ugrave; evidente della crescente opposizione tra &laquo;sentimento, passione e coscienza critica&raquo;. Lo storicismo, dunque, costituisce, nell'articolata struttura della riflessione critica gramsciana, uno dei percorsi cruciali lungo i quali si svolge il complesso e accidentato itinerario della genesi e del consolidamento della cultura moderna. &Egrave; in questo contesto, allora, che pu&ograve; essere interpretato il chiaro nesso che G. istituisce tra due dei momenti fondativi di essa: il marxismo e lo storicismo. Il convincimento che debba esser ripreso il programma di Labriola volto a ricostruire il carattere indipendente e originale della filosofia del marxismo (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 422) non esclude che si studi con seriet&agrave; la storia stessa del marxismo, la storia delle contaminazioni e assimilazioni che esso ha subito nel contatto con le fondamentali eredit&agrave; della storia della cultura moderna: Riforma e Rivoluzione francese, laicismo e, appunto, storicismo e filosofia tedesca e materialismo storico (<a href='http://gramscisource.org/quaderno/4/nota/3' target='_blank' class='link-to-note'>ivi</a>, 424). L'argomentazione storica e interpretativa &ndash; che si colloca nel cuore stesso dell'intero discorso gramsciano sulla modernit&agrave; &ndash; &egrave; resa pi&ugrave; esplicita nel Q 16, dove anzi lo storicismo &egrave; posto come &laquo;base di tutta la concezione moderna della vita&raquo;. Ma, proprio per la sua capacit&agrave; di misurarsi criticamente col mondo moderno, la filosofia della praxis rappresenta il punto a partire dal quale lo stesso storicismo pu&ograve; essere criticato e inverato: &laquo;La filosofia della praxis &egrave; il coronamento di tutto questo movimento di riforma intellettuale e morale, dialettizzato nel contrasto tra cultura popolare e alta cultura. Corrisponde al nesso Riforma protestante pi&ugrave; Rivoluzione francese: &egrave; una filosofia che &egrave; anche una politica e una politica che &egrave; anche una filosofia [...]. La filosofia della praxis &egrave; diventata anch'essa &ldquo;pregiudizio&rdquo; e &ldquo;superstizione&rdquo;; cos&igrave; come &egrave;, &egrave; l'aspetto popolare dello storicismo moderno, ma contiene in s&eacute; un principio di superamento di questo storicismo&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1860-1). G., tuttavia, &egrave; ben consapevole che, accanto alle forme per cos&igrave; dire progressiste e avanzate dello storicismo sul piano del metodo storico come su quello politico-filosofico e critico, esiste una dimensione peculiare di esso che &egrave; stata storiograficamente identificata con alcuni esiti politici e concettuali della Restaurazione (<a href='http://gramscisource.org/quaderno/16/nota/9' target='_blank' class='link-to-note'>ivi</a>, 1863). G. aderisce a quelle interpretazioni della Restaurazione che ne fanno il &laquo;periodo di elaborazione di tutte le dottrine storicistiche moderne, compresa la filosofia della praxis che ne &egrave; il coronamento e che del resto fu elaborata proprio alla vigilia del 48&raquo; (<a href='http://gramscisource.org/quaderno/16/nota/9' target='_blank' class='link-to-note'>ibid.</a>). Nel giudizio di G. le teorie storicistiche nate in questa fase della storia dell'Occidente europeo si oppongono alle &laquo;ideologie settecentesche, astrattiste e utopistiche&raquo;. In questa accezione (talvolta erroneamente attribuita per estensione allo storicismo in generale) la visione storicistica della realt&agrave; e della politica si &egrave; contraddistinta come volont&agrave; di conservazione del passato e come critica di ogni programma di trasformazione rivoluzionaria (<a href='http://gramscisource.org/quaderno/4/nota/24' target='_blank' class='link-to-note'>Q 4, 24</a>, 442-3). Lo storicismo elaborato in questa fase della storia europea si articola secondo due linee: &laquo;nella realt&agrave; effettuale e ideologicamente&raquo;, come conservazione di ci&ograve; che ha prodotto il programma politico ed economico della borghesia, e come ideologia antirivoluzionaria e antidemocratica. Si tratta, insomma, di quella versione dello storicismo che &egrave; nettamente agli antipodi della considerazione critica e antidogmatica della storia alla quale si ispira lo storicismo gramsciano e che nasce proprio dalla polemica contro l'idea di una storia giustificatrice degli eventi e mera registratrice dei fatti. La rivendicazione da parte di G. di uno storicismo critico e antidogmatico ha come obiettivo polemico gli schematismi del meccanicismo e dell'economicismo. Ma tale rivendicazione si volge, specularmente, anche alla critica nei confronti sia delle forme di storicismo retrivo e conservatore (come si &egrave; visto innanzi) sia delle trasfigurazioni idealistiche e speculative di esso. &Egrave; su quest'ultimo aspetto che interviene la severa analisi critica della filosofia di Croce. Gi&agrave; in una nota su Teologia-metafisica-speculazione, che precede Punti per un saggio su B. Croce, G. insiste sulla contraddittoriet&agrave; di una posizione che, pur muovendo dalla critica alla metafisica e alla filosofia della storia, finisce per ricercare alla fine la fondazione di una filosofia speculativa, di una filosofia dello spirito come unica e integrale realt&agrave;. Una tale filosofia non &egrave; da considerare, obietta G., come un semplice residuo metafisico, ma come vanificazione di ogni affermazione di storicismo, giacch&eacute; &laquo;si tratta di &ldquo;storicismo&rdquo; speculativo, del &ldquo;concetto&rdquo; di storia e non della storia&raquo; (<a href='http://gramscisource.org/quaderno/8/nota/224' target='_blank' class='link-to-note'>Q 8, 224</a>, 1082). Di un'incolmabile distanza tra la filosofia speculativa (hegeliana) e il nuovo storicismo della filosofia della praxis G. parla anche nelle LC, a proposito del contributo dato da Ricardo, con la sua idea di &laquo;mercato determinato&raquo;, a una concezione realmente immanentistica della storia e dell'economia politica (LC 581-3, a Tania, 30 maggio 1932). Tuttavia l'appello alla scrittura di un &laquo;Anti-Croce&raquo; (con funzione analoga all'Antid&uuml;hring) non &egrave; interpretabile solo come un dispositivo di critica radicale allo storicismo idealisticamente declinato, proprio perch&eacute; nell'&laquo;Anti-Croce&raquo; &ndash; sottolinea G. &ndash; &laquo;potrebbe riassumersi non solo la polemica contro la filosofia speculativa, ma anche, implicitamente, quella contro il positivismo e le teorie meccanicistiche, deteriorazione della filosofia della praxis&raquo; (<a href='http://gramscisource.org/quaderno/8/nota/235' target='_blank' class='link-to-note'>Q 8, 235</a>, 1088, unico luogo dei Q dove G. usa la grafia &laquo;Anticroce&raquo;). Per capire, allora, i passaggi essenziali della teoria gramsciana della storia bisogna muovere dalla cruciale relazione oppositiva &ndash; che peraltro G. non a caso pone in evidenza nelle note dedicate all'Introduzione allo studio della filosofia &ndash; tra lo speculativo e lo storicistico. Questo vale, ad esempio, nella determinazione del concetto di &laquo;necessit&agrave; storica&raquo;, a proposito del quale va sottolineata la distanza che corre tra la necessit&agrave; in senso speculativo-astratto e quella in senso &laquo;storicistico-concreto&raquo;. Qui la &laquo;necessit&agrave; &egrave; data dall'esistenza di una premessa efficiente, che sia diventata operosa come una &ldquo;credenza popolare&rdquo; nella coscienza collettiva. Nella premessa sono contenute le condizioni materiali sufficienti per la realizzazione dell'impulso di volont&agrave; collettiva&raquo; (<a href='http://gramscisource.org/quaderno/8/nota/237' target='_blank' class='link-to-note'>Q 8, 237</a>, 1089). Ritorna al centro della riflessione gramsciana &ndash; costituendone forse uno dei principali motivi conduttori &ndash; la ricerca di un difficile punto di equilibrio tra le uniformit&agrave; strutturali e le leggi tendenziali del processo storico, da un lato, e il ruolo ineliminabile della volont&agrave; individuale e delle sue figure collettive e popolari, dall'altro. Vi &egrave; poi un altro concetto da ridurre da speculativo a storicistico ed &egrave; quello di &laquo;razionalit&agrave; nella storia&raquo;, che per G. risente in modo determinante dei tentativi idealistici (l'esempio calzante qui addotto &egrave; l'interpretazione crociana della provvidenza di Vico) di secolarizzazione della religione. Dunque dal giudizio critico sulla &ldquo;qualit&agrave;&rdquo; dello storicismo di Croce derivano, evidentemente, non soltanto buona parte della presa di distanza dalla filosofia dello spirito, ma anche alcune delle specifiche connotazioni del diverso storicismo gramsciano. In effetti al fondo di tutta la critica gramsciana dello storicismo di Croce vi &egrave; una radicale differenza (che &egrave; poi quella che condusse Marx alla critica della filosofia hegeliana) sul come pensare il rapporto tra il concetto e la realt&agrave; (<a href='http://gramscisource.org/quaderno/10b/nota/1' target='_blank' class='link-to-note'>Q 10 II, 1</a>, 1241). Appare cos&igrave; del tutto evidente come sia una particolare interpretazione dello storicismo in chiave storico-materialistica e marxiana a determinare la distanza di G. da una formulazione (innanzitutto quella crociana) dello storicismo come ideologia moderata e nazionale, sulla linea Cuoco-Gioberti, cio&egrave; del liberalismo risorgimentale e della sua rivoluzione passiva. Questa interpretazione si pu&ograve; vedere espressa in uno dei passaggi conclusivi del paragrafo dedicato alle Origini &ldquo;nazionali&rdquo; dello storicismo crociano: &laquo;Stabilire con esattezza il significato storico e politico dello storicismo crociano significa appunto ridurlo alla sua reale portata di ideologia politica immediata, spogliandolo della grandezza brillante che gli viene attribuita come di manifestazione di una scienza obbiettiva, di un pensiero sereno e imparziale che si colloca al di sopra di tutte le miserie e le contingenze della lotta quotidiana, di una disinteressata contemplazione dell'eterno divenire della storia umana&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1327). Ci&ograve; che sembra di estremo interesse in questi passaggi della critica gramsciana dello storicismo moderato e speculativo non &egrave; tanto il giudizio negativo sulla visione crociana della dialettica storica quanto, piuttosto, l'interpretazione di esso e della sua dialettica conservazione-innovazione come ci&ograve; che nel linguaggio moderno &ndash; l'espressione &egrave; di G. &ndash; si chiama riformismo. Il mero contemperamento di conservazione-innovazione non pu&ograve; considerarsi come un &laquo;vero storicismo&raquo;, n&eacute; essere considerato come una &laquo;teoria scientifica&raquo;, trattandosi di una &laquo;tendenza pratico-politica&raquo;. Il giudizio sul carattere di conservazione del passato o l'individuazione in esso dei tratti di innovazione non possono essere affidati al &ldquo;cattivo&rdquo; storicismo delle aprioristiche teorie di filosofi e ideologi (<a href='http://gramscisource.org/quaderno/10b/nota/41%20XIV' target='_blank' class='link-to-note'>ivi</a>, 1325-6). Si tratta qui, come sembra evidente, della critica politica allo storicismo moderato (di storicismo moderato G. parla a proposito delle posizioni di Gioberti: <a href='http://gramscisource.org/quaderno/8/nota/27' target='_blank' class='link-to-note'>Q 8, 27</a>, 958), antirivoluzionario, allo storicismo incapace di considerare i processi del mondo storico fuori di un ordinato e rigido schema lineare-evolutivo, allo storicismo che considera antistorica l'evenienza di salti e rotture in un'astratta sequenza dei fatti preordinata dalla ragione assoluta o dallo spirito del mondo. Ci sono anche forme di &laquo;pseudo-storicismo&raquo; e di &laquo;meccanicismo abbastanza empirico&raquo; che G. intravede in alcuni tratti dell'evoluzionismo e dello stesso socialismo secondinternazionalista, influenzato da una visione ottimistico-processuale della storia (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1366; Testo A: <a href='http://gramscisource.org/quaderno/8/nota/200' target='_blank' class='link-to-note'>Q 8, 200</a>, 1060-1). Anche in queste pagine &egrave; possibile scorgere &ndash; al di l&agrave; dell'immediato riferimento a un lemma determinato &ndash; il senso preciso dello storicismo antifinalistico e critico di G., pur collocato all'interno del mai rinnegato obiettivo della realizzazione della societ&agrave; comunista: &laquo;La storia non si ricostruisce con calcoli matematici e d'altronde nessuna forza innovatrice si realizza immediatamente, ma appunto &egrave; sempre razionalit&agrave; e irrazionalit&agrave;, arbitrio e necessit&agrave;, &egrave; &ldquo;vita&rdquo;, cio&egrave;, con tutte le debolezze e le forze della vita, con le sue contraddizioni e le sue antitesi&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1326). Si pu&ograve; dunque con buone ragioni filologiche e teorico-interpretative sostenere che il generale impianto storicistico della filosofia e della cultura politica di G. sorregge per buona parte i contenuti di una visione critica e antidogmatica dello stesso marxismo, ma anche, come si &egrave; visto, di una concezione etica che non sfocia nel relativismo scettico: &laquo;Se la filosofia della prassi afferma teoricamente che ogni &ldquo;verit&agrave;&rdquo; creduta eterna e assoluta ha avuto origini pratiche e ha rappresentato un valore &ldquo;provvisorio&rdquo; (storicit&agrave; di ogni concezione del mondo e della vita), &egrave; molto difficile far comprendere &ldquo;praticamente&rdquo; che una tale interpretazione &egrave; valida per la stessa filosofia della prassi, senza scuotere quei convincimenti che sono necessari per l'azione. Questa &egrave;, d'altronde, una difficolt&agrave; che si presenta per ogni filosofia storicistica: di essa abusano i polemisti a buon mercato [...] per dedurre che lo storicismo condurrebbe allo scetticismo morale&raquo; (<a href='http://gramscisource.org/quaderno/11/nota/62' target='_blank' class='link-to-note'>Q 11, 62</a>, 1489). Sono queste le pagine in cui G. elabora il tema &ndash; peraltro fondamentale per capire senso e limiti del suo storicismo &ndash; della storicit&agrave; della filosofia della prassi. &laquo;Che la filosofia della prassi concepisca se stessa storicisticamente, come cio&egrave; una fase transitoria del pensiero filosofico, oltre che implicitamente da tutto il suo sistema., appare esplicitamente dalla nota tesi [di Engels, ndr] che lo sviluppo storico sar&agrave; caratterizzato a un certo punto dal passaggio dal regno della necessit&agrave; al regno della libert&agrave;&raquo; (<a href='http://gramscisource.org/quaderno/11/nota/62' target='_blank' class='link-to-note'>ivi</a>, 1487, corsivo mio). &egrave; proprio la ritrovata originalit&agrave; e forza teorica della concezione materialistica della storia che conferisce allo storicismo di G. quella duplice funzione a un tempo storiografica e filosofica. Una visione non rigidamente schematica della storicit&agrave; &ndash; ci&ograve; che sta alla base della filosofia della prassi &ndash; e la consapevolezza del carattere molteplice e variegato dell'esperienza del mondo umano costituiscono i punti chiave di un'idea di storia che &egrave; per un verso &laquo;filologia come metodo dell'erudizione nell'accertamento dei fatti&raquo; e per l'altro &laquo;filosofia intesa come metodologia generale della storia&raquo; (<a href='http://gramscisource.org/quaderno/11/nota/25' target='_blank' class='link-to-note'>Q 11, 25</a>, 1429). Insomma, il marxismo criticamente rivisitato da G. &ndash; una volta che si sia liberato da ogni incrostazione di naturalismo sociologico &ndash; &laquo;si realizza nello studio concreto della storia passata e nell'attivit&agrave; attuale di creazione di nuova storia&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1433). Non deve allora stupire che alla fine di questo lungo percorso di studio, di analisi, di polemica contro i modi falsi e fuorvianti di affermare e giustificare una presunta ortodossia del marxismo, G. possa conclusivamente definire la filosofia della prassi come &laquo;storicismo assoluto&raquo;, dove l'assolutezza non &egrave; certo determinata dalle astratte categorie dello spirito o dalle movenze dialettiche dell'idea, ma viene a configurarsi piuttosto come &laquo;la mondanizzazione e terrestrit&agrave; assoluta del pensiero, un umanesimo assoluto della storia. In questa linea &egrave; da scavare il filone della nuova concezione del mondo&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1437). &Egrave; indubbiamente manifestazione di un pensiero forte e saldamente vincolato alla prospettiva rivoluzionaria del socialismo l'affermazione, pi&ugrave; volte ribadita, che la filosofia della prassi rappresenta la fase riassuntiva e conclusiva della storia moderna. Dalla crisi dell'hegelismo si sprigiona, secondo l'analisi di G., un processo culturale dai caratteri radicalmente diversi rispetto a tutti quelli che l'hanno preceduto, primo fra tutti il segno di radicale cambiamento connesso all'unificazione tra movimento pratico e pensiero teorico. Sul piano filosofico anche la filosofia della prassi, come il neoidealismo, rappresentano il risultato della critica all'hegelismo (<a href='http://gramscisource.org/quaderno/15/nota/61' target='_blank' class='link-to-note'>Q 15, 61</a>, 1826-7); sul piano della politica e dell'ideologia si assiste alla nascita di una nuova concezione del mondo, non pi&ugrave; &laquo;riservata ai grandi intellettuali, ai filosofi di professione&raquo;, e che tende perci&ograve; a &laquo;diventare popolare, di massa, con carattere concretamente mondiale&raquo; (<a href='http://gramscisource.org/quaderno/15/nota/61' target='_blank' class='link-to-note'>ivi</a>, 1826). Il marxismo ripensato e riformulato da G. pone a se stesso certamente un compito ambizioso, quando pretende di &laquo;spiegare e giustificare tutto il passato&raquo;, ma pu&ograve; farlo senza trasformarsi in principio dogmatico e assoluto proprio perch&eacute; &egrave; disposto a &laquo;spiegare e giustificare storicamente&raquo; anche se stesso. Era, scrive G., il &laquo;massimo &ldquo;storicismo&rdquo;, la liberazione totale da ogni &ldquo;ideologismo&rdquo; astratto, la reale conquista del mondo storico, l'inizio di una nuova civilt&agrave;&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1864).</p><h2>GIUSEPPE CACCIATORE</h2></body></html>