<html><head><title>Gramsci Dictionary: Sciopero</title></head><body><h1>Sciopero</h1><p> A parte qualche occorrenza determinata dal ricordo di fatti storici, e a parte l'indicazione per cui &ndash; nel linguaggio metaforico di tipo politico-militare usato da G. (e da tanti altri, dopo la Grande Guerra e durante la sua continuazione sotto forma di &ldquo;guerra di classe&rdquo;) &ndash; &laquo;il boicottaggio &egrave; guerra di posizione, gli scioperi sono guerra di movimento&raquo; (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 122), la presenza del lemma nei Q pu&ograve; essere distinta sostanzialmente secondo due accezioni: lo &laquo;sciopero militare&raquo; e lo &laquo;sciopero generale&raquo;. Riguardo alla prima, G. respinge la tesi, a quel tempo prevalente, per cui la disfatta di Caporetto sarebbe stata un puro infortunio militare e sembra ritenere invece che si fosse trattato di uno &laquo;sciopero militare&raquo; (<a href='http://gramscisource.org/quaderno/6/nota/69' target='_blank' class='link-to-note'>Q 6, 69</a>, 736 e <a href='http://gramscisource.org/quaderno/6/nota/74' target='_blank' class='link-to-note'>Q 6, 74</a>, 740). In tal caso vi sarebbe stata una responsabilit&agrave; politica, poich&eacute; &laquo;la responsabilit&agrave; sarebbe sempre dei governanti, e della loro incapacit&agrave; a prevedere che determinati fatti avrebbero potuto portare allo sciopero militare e quindi a provvedere a tempo, con misure adeguate (sacrifici di classe) a impedire una tale possibile emergenza&raquo; (<a href='http://gramscisource.org/quaderno/6/nota/74' target='_blank' class='link-to-note'>ivi</a>, 740-1). Lo sciopero generale &egrave; riallacciato da G. alle concezioni proprie di Sorel, cio&egrave; del &laquo;sindacalismo&raquo; o &laquo;economismo&raquo; (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 867; <a href='http://gramscisource.org/quaderno/8/nota/21' target='_blank' class='link-to-note'>Q 8, 21</a>, 951 e relativo Testo C: <a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1556), e di Rosa Luxemburg (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 867). A queste concezioni &ndash; definite &laquo;teoria della spontaneit&agrave;&raquo; (<a href='http://gramscisource.org/quaderno/7/nota/16' target='_blank' class='link-to-note'>ibid.</a>) e anche &laquo;teorie catastrofiche formali di certo sindacalismo o economismo&raquo; (<a href='http://gramscisource.org/quaderno/1/nota/53' target='_blank' class='link-to-note'>Q 1, 53</a>, 67) &ndash; viene collegata anche &laquo;la teoria di Bronstein&raquo;, ovvero Trockij, quella della rivoluzione permanente (<a href='http://gramscisource.org/quaderno/7/nota/16' target='_blank' class='link-to-note'>Q 7, 16</a>, 867). Lo sciopero generale soreliano, in cui si incarna la sua peculiare &laquo;concezione dell'ideologia-mito&raquo;, &egrave; esplicitamente criticato da G. come &laquo;un'&ldquo;attivit&agrave; passiva&rdquo; per cos&igrave; dire, di carattere cio&egrave; negativo e preliminare [...] di una attivit&agrave; che non prevede una propria fase &ldquo;attiva e costruttiva&rdquo;&raquo; (<a href='http://gramscisource.org/quaderno/13/nota/1' target='_blank' class='link-to-note'>Q 13, 1</a>, 1556-7).</p><h2>GUIDO LIGUORI</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Caporetto'>Caporetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Grande guerra'>Grande guerra</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Guerra di movimento'>Guerra di movimento</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Luxemburg, Rosa'>Luxemburg, Rosa</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Mito'>Mito</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sindacalismo, sindacati'>Sindacalismo, sindacati</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sindacalismo teorico'>Sindacalismo teorico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Spontaneismo'>Spontaneismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Sorel, Georges'>Sorel, Georges</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Trockij, Lev Davidovic&yuml;'>Trockij, Lev Davidovic&yuml;</a></body></html>