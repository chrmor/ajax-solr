<html><head><title>Gramsci Dictionary: Tirannia della maggioranza</title></head><body><p> Nell'opera di G. non mancano riferimenti alla categoria di &laquo;maggioranza&raquo;, decisamente consueta nel lessico del pensiero politico liberale. Tuttavia, soprattutto in merito al delicato problema del rapporto fra libert&agrave; e democrazia, dal quale trae origine la definizione di &laquo;tirannia della maggioranza&raquo;, in G. non si profila alcun rinvio alle considerazioni politiche di autori come Tocqueville o John Stuart Mill. L'assenza di una saldatura con la tradizione liberale e di tipo parlamentare, tuttavia, non va intesa come volont&agrave; di prosciugare di senso la cultura del XIX secolo, quanto piuttosto come l'adozione di un sostanziale paradigma della &ldquo;crisi&rdquo; che muove dalla fondamentale cesura storica della Rivoluzione francese. Nel lessico gramsciano, dunque, insiste una lettura del processo storico dal netto orientamento antiliberale, indecifrabile senza il ricorso alla rottura epistemologica della rivoluzione. In questa luce, la locuzione &laquo;tirannia della maggioranza&raquo;, ancorch&eacute; ricorra solo una volta, denuncia la forte diffidenza di G. nel familiarizzare con il termine in un'accezione di garanzia. L'indirizzo &egrave; talmente accentuato che il concetto, anzich&eacute; rivolgersi a una problematica di misura della &laquo;maggioranza&raquo;, viene schiacciato tutto sulla cultura reazionaria, fino al punto del rigetto teorico della &laquo;maggioranza&raquo; per come G. l'aveva letta nell'individualismo nietzschiano (<a href='http://gramscisource.org/quaderno/5/nota/144' target='_blank' class='link-to-note'>Q 5, 144</a>, 674). La prospettiva gramsciana intende evidentemente stabilire una continuit&agrave; fra la Restaurazione e il liberalismo, inteso come processo di stabilizzazione e conservazione, come forma di &ldquo;reazione&rdquo; al repubblicanesimo rivoluzionario e, come G. scriver&agrave; successivamente, come anima della &laquo;rivoluzione passiva&raquo; (<a href='http://gramscisource.org/quaderno/8/nota/236' target='_blank' class='link-to-note'>Q 8, 236</a>, 1089). Anche in questo caso le categorie adottate intorno alla societ&agrave; civile nei Q sono inquadrate nello spirito di un'alternativa all'epoca liberale, e soprattutto la cultura delle libert&agrave; appare comunque subordinata rispetto al momento della lotta di classe.</p></body></html>