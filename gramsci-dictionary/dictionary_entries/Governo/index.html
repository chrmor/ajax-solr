<html><head><title>Gramsci Dictionary: Governo</title></head><body><h1>Governo</h1><p> Il termine non va inteso nel senso immediatamente esecutivo, fatti salvi alcuni riferimenti storici o vicende politico-parlamentari. In una pi&ugrave; larga impostazione, il governo &egrave; collegato all'egemonia di una forza politica, in quanto quest'ultima, solo che a condizione che sia gi&agrave; divenuta egemone, potr&agrave; poi aspirare all'effettiva direzione dal governo: &laquo;Ci pu&ograve; e ci deve essere &ndash; scrive G. &ndash; una &ldquo;egemonia politica&rdquo; anche prima della andata al Governo e non bisogna contare solo sul potere e sulla forza materiale che esso d&agrave; per esercitare la direzione o egemonia politica. Dalla politica dei moderati appare chiara questa verit&agrave;&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41). &Egrave; lo stesso luogo della tesi della &laquo;rivoluzione passiva&raquo;, che pone in una prima, ma chiara stesura, l'inversione del tempo fra potere governativo ed egemonia, per una forza che aspiri al governo oltre il livello della decisione. Sintomatico &egrave; al riguardo un passo dei Q dove in Hegel viene visto l'esempio di una combinazione fra pubblico (Stato) e privato (lavoro e interesse), entrambi organici in un'operazione di consenso effettivo e forte &ndash; cio&egrave; egemonico &ndash; in quanto fondante un modello &ldquo;universale&rdquo; di direzione. Per G., espressione dell'equilibrio hegeliano &egrave; un &laquo;Governo col consenso dei governati, ma col consenso organizzato, non generico e vago quale si afferma nell'istante delle elezioni: lo Stato ha e domanda il consenso, ma anche &ldquo;educa&rdquo; questo consenso con le associazioni politiche e sindacali, che per&ograve; sono organismi privati&raquo; (<a href='http://gramscisource.org/quaderno/1/nota/47' target='_blank' class='link-to-note'>Q 1, 47</a>, 56). Il passo non vela un'intenzione critica, in seguito pi&ugrave; evidente, ma &egrave; segno di attenzione al nesso fra governo e ruolo dello Stato-forma. G. conferma la sua scelta teorica anche riferendosi all'Italia, dove &laquo;il governo ha [...] operato come un &ldquo;partito&rdquo;, si &egrave; posto al disopra dei partiti non per armonizzarne gli interessi [...] statali nazionali, ma per disgregarli, per staccarli dalle grandi masse e avere &ldquo;una forza di senza partito legati al governo con vincoli paternalistici di tipo bonapartistico-cesareo&rdquo;&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 387). Con altro accento, ritorna la complessit&agrave; del nodo &ldquo;governo&rdquo;.</p><h2>SILVIO SUPPA</h2></body></html>