<html><head><title>Gramsci Dictionary: Oppio</title></head><body><h1>Oppio</h1><p> G. usa il lemma nella critica a costumi e credenze illusori e, dunque, passivizzanti, articolando il riferimento marxiano alla religione come &laquo;&ldquo;oppio del popolo&rdquo;&raquo; formulato nella Critica della filosofia del diritto di Hegel. Introduzione, del 1844. Nelle note intitolate La religione, il lotto e l'oppio della miseria G. formula un'articolata ipotesi filologica: l'&laquo;espressione &ldquo;oppio della miseria&rdquo; usata dal Balzac per il lotto&raquo; potrebbe essere fonte dell'espressione di Marx &laquo;&ldquo;oppio del popolo&rdquo; per la religione&raquo;; tale passaggio sarebbe &laquo;stato aiutato dalla riflessione sul &ldquo;pari&rdquo; di Pascal, che avvicina la religione al gioco d'azzardo&raquo; (<a href='http://gramscisource.org/quaderno/16/nota/1' target='_blank' class='link-to-note'>Q 16, 1</a>, 1838). G. estende l'uso del lemma, definendo anche la &laquo;letteratura commerciale&raquo; come &laquo;&ldquo;oppio&rdquo;&raquo;, &laquo;&ldquo;stupefacente&rdquo; popolare&raquo; (<a href='http://gramscisource.org/quaderno/5/nota/54' target='_blank' class='link-to-note'>Q 5, 54</a>, 587) e riflettendo sulla &laquo;&ldquo;letteratura popolare come oppio del popolo&rdquo;&raquo; (<a href='http://gramscisource.org/quaderno/21/nota/13' target='_blank' class='link-to-note'>Q 21, 13</a>, 2133): come la religione, la &laquo;letteratura non-artistica&raquo;, d'avventura e d'evasione (non, dunque, la letteratura tout court) ha da sempre una funzione di &laquo;stupefacente contro la banalit&agrave; quotidiana&raquo; per quel popolo &laquo;la cui attivit&agrave; &egrave; sempre stata taylorizzata&raquo;, nella modernit&agrave; si assiste alla &laquo;razionalizzazione coercitiva&raquo; anche delle classi medie e intellettuali, ossessionate dalla &laquo;precariet&agrave;&raquo;, dalla &laquo;troppa avventurosit&agrave; della vita quotidiana&raquo; (<a href='http://gramscisource.org/quaderno/21/nota/13' target='_blank' class='link-to-note'>ivi</a>, 2131-3). L'effetto stupefacente &laquo;di una nuova specie di oppio&raquo; &egrave; derivante anche da interpretazioni superstiziose e fideistiche del progresso scientifico: ad esempio, la fede nella &laquo;forza taumaturgica dell'uomo&raquo; e dello sviluppo delle macchine (<a href='http://gramscisource.org/quaderno/11/nota/39' target='_blank' class='link-to-note'>Q 11, 39</a>, 1458-9). Riprendendo, in chiave antiloriana, la polemica di Croce con l'economista Graziadei, G. si chiede se la legge marxiana della caduta tendenziale del saggio di profitto si possa considerare reazione legittima a quell'&laquo;oppio&raquo; costituito dal &laquo;&ldquo;culto della scienza&rdquo;&raquo; e dalla &laquo;&ldquo;religione del progresso&rdquo;&raquo; positivistici e in che misura essa non sia stata anche oggetto di quella stessa &laquo;&ldquo;oppiomania&rdquo;&raquo; che ne ha &laquo;impedito una analisi pi&ugrave; accurata&raquo; (<a href='http://gramscisource.org/quaderno/28/nota/11' target='_blank' class='link-to-note'>Q 28, 11</a>, 2330), trasformando &laquo;arbitrariamente una tesi scientifica&raquo; in un &laquo;mito popolare&raquo; che, come gli stupefacenti, produce temporanea esaltazione e permanente debilitazione (<a href='http://gramscisource.org/quaderno/10b/nota/36' target='_blank' class='link-to-note'>Q 10 II, 36</a>, 1284).</p><h2>ELEONORA FORENZA</h2></body></html>