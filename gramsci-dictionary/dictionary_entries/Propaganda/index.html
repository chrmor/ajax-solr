<html><head><title>Gramsci Dictionary: Propaganda</title></head><body><h1>Propaganda</h1><p> G. intende positivamente la propaganda come compito di ogni associazione che vuole procurare &laquo;ai suoi aderenti attivi (militanti) possibilit&agrave; morali e materiali per realizzare fini oggettivi o vantaggi personali o ancora le due cose insieme&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 230). In un determinato sistema di produzione l'origine unitaria della classe dominante risiede, secondo G., nella coincidenza inscindibile di &laquo;conquista del potere e affermazione di un nuovo mondo produttivo&raquo;, e la &laquo;propaganda per l'una &egrave; anche propaganda per l'altra&raquo; (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 132). In <a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2247 il termine viene contrapposto a quello di &ldquo;arte&rdquo; e diviene sinonimo di &ldquo;contenuto morale estrinseco&rdquo;. A proposito della letteratura di propaganda G. parla delle restaurazioni universalmente repressive della letteratura cattolica &ldquo;alla padre Bresciani&rdquo; definendole &laquo;&ldquo;milizia&rdquo;, propaganda, agitazione, non pi&ugrave; ingenua effusione di sentimenti&raquo; (<a href='http://gramscisource.org/quaderno/1/nota/72' target='_blank' class='link-to-note'>Q 1, 72</a>, 81): la libert&agrave; creatrice &egrave; sparita e &laquo;tutto &egrave; &ldquo;propaganda&rdquo;, &egrave; polemica, &egrave; negazione&raquo; (<a href='http://gramscisource.org/quaderno/3/nota/41' target='_blank' class='link-to-note'>Q 3, 41</a>, 319). In <a href='http://gramscisource.org/quaderno/2/nota/91' target='_blank' class='link-to-note'>Q 2, 91</a>, 249 la letteratura francese della Restaurazione &egrave; detta &laquo;di propaganda&raquo; e &laquo;pi&ugrave; demagogica&raquo; di quella della classe rivoluzionaria, che al contrario lottava per dotarsi di una cultura consapevole e responsabile. G. infine ritiene che la storia italiana sia stata un &laquo;voler essere, non un dover essere&raquo; (<a href='http://gramscisource.org/quaderno/3/nota/82' target='_blank' class='link-to-note'>Q 3, 82</a>, 362), visibile nella mancanza di obiettivit&agrave; nella propaganda delle tendenze politiche del XIX secolo. La debolezza dei partiti politici italiani dal Risorgimento in poi &egrave; consistita in &laquo;uno squilibrio tra l'agitazione e la propaganda&raquo; (<a href='http://gramscisource.org/quaderno/3/nota/119' target='_blank' class='link-to-note'>Q 3, 119</a>, 386), la cui causa primaria fu tanto la struttura economica e sociale arretrata del paese quanto l'incapacit&agrave; dei governi di armonizzare gli interessi nazionali. Sostenere dunque una qualche continuit&agrave; e unit&agrave; nella storia della cultura nazionale italiana &egrave; solo un'affermazione retorica di &laquo;mera propaganda suggestiva&raquo;, &laquo;un atto pratico, che tende a creare artificialmente ci&ograve; che non esiste&raquo; (<a href='http://gramscisource.org/quaderno/23/nota/57' target='_blank' class='link-to-note'>Q 23, 57</a>, 2251).</p><h2>MANUELA AUSILIO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Educazione'>Educazione</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ideologia'>Ideologia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Letteratura popolare'>Letteratura popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Nazionale-popolare'>Nazionale-popolare</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Partito'>Partito</a></body></html>