<html><head><title>Gramsci Dictionary: Intellettuali</title></head><body><p> La crucialit&agrave; di questo lemma &egrave; rilevabile senza dubbio gi&agrave; lungo l'arco degli scritti precarcerari di G., ma tende ad assumere una valenza organicamente e conoscitivamente &ldquo;strategica&rdquo; all'interno della riflessione dei Q (anche, e non di rado, delle stesse LC). Se si guarda al testo del 1926, Alcuni temi della quistione meridionale, si pu&ograve; rilevare come G., dopo aver definito il Mezzogiorno d'Italia come &laquo;una grande disgregazione sociale&raquo;, precisasse che quella formula poteva riferirsi, oltre che ai contadini, cio&egrave; alla &laquo;grande massa contadina amorfa e disgregata&raquo;, anche agli intellettuali della piccola e media borghesia rurale: questi ultimi, fornendo la massima parte del personale statale, esercitavano &laquo;la funzione di intermediazione tra il contadino e l'Amministrazione in generale&raquo;. Inoltre, al di sopra del &laquo;blocco agrario&raquo;, costitutivo della societ&agrave; meridionale, G. vedeva funzionare un &laquo;blocco intellettuale&raquo;, che sino ad allora sostanzialmente era servito a impedire che &laquo;le screpolature del blocco agrario divenissero troppo pericolose e determinassero una frana&raquo;: esponenti di quel blocco intellettuale erano Giustino Fortunato e Benedetto Croce, i quali proprio per questo &ndash; affermava con nettezza G. &ndash; potevano essere considerati come &laquo;i reazionari pi&ugrave; operosi della penisola&raquo; (CPC 150-5). Cos&igrave; pure va sottolineata l'attenzione che nella fase giovanile e precarceraria G. riserva ai problemi connessi con l'organizzazione della cultura, italiana in specie: questo chiama in causa, tra l'altro, la peculiarit&agrave; del suo rapporto con l'attivit&agrave; di Piero Gobetti, formidabile, indefesso organizzatore culturale. La trattazione di respiro sistematico della questione degli intellettuali presente nel Q 4 &egrave; dichiaratamente suscitata e attraversata da due interrogativi di fondo, strettamente connessi tra loro: il primo riguarda il problema se gli intellettuali siano un gruppo sociale autonomo o se invece ogni gruppo sociale abbia una sua propria categoria di intellettuali; il secondo chiama in causa il problema di come individuare e definire &laquo;i limiti massimi dell'accezione di &ldquo;intellettuale&rdquo;&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 475). Per quanto concerne il primo punto, G. segnala una delle modalit&agrave; pi&ugrave; importanti che sino ad allora, a suo avviso, ha assunto il &laquo;processo storico di formazione delle diverse categorie intellettuali&raquo; e osserva che ogni gruppo sociale, &laquo;nascendo sulla base originaria di una funzione essenziale nel mondo della produzione economica, crea insieme, organicamente, un ceto o pi&ugrave; ceti di intellettuali che gli danno omogeneit&agrave; e consapevolezza della propria funzione nel campo economico&raquo;, sicch&eacute; &laquo;l'imprenditore capitalista crea con s&eacute; l'economista, lo scienziato dell'economia politica&raquo; (<a href='http://gramscisource.org/quaderno/4/nota/49' target='_blank' class='link-to-note'>ivi</a>, 474-5). Per G. si tratta di intellettuali come &laquo;categoria organica&raquo;, di cui lo stesso imprenditore moderno in sostanza fa parte, nella misura in cui egli deve avere una sua certa capacit&agrave; tecnica, oltre che nel campo economico in senso stretto, anche &laquo;in altri campi, almeno in quelli pi&ugrave; vicini alla produzione economica&raquo;. Ma ogni gruppo sociale, emergendo alla storia dalla struttura economica, trova o ha trovato (almeno &ndash; precisa G. &ndash; nella storia finora svoltasi) delle &laquo;categorie intellettuali preesistenti&raquo;, le quali si presentano come figure di una continuit&agrave; storica ininterrotta, non messa in discussione nemmeno dai pi&ugrave; complessi mutamenti sociali e politici. Dagli ecclesiastici (&laquo;monopolizzatori per lungo tempo di alcuni servizi essenziali&raquo;) a Croce (che si sente &laquo;legato ad Aristotele pi&ugrave; che ad Agnelli&raquo;) essi, che costituiscono la &laquo;categoria tradizionale&raquo;, avvertono &laquo;con &ldquo;spirito di corpo&rdquo;&raquo; la continuit&agrave; della loro condizione e qualifica intellettuale, determinare &ldquo;l'apparenza&rdquo; reale di s&eacute; come gruppo sociale indipendente, coi suoi propri caratteri, con una certa autonomia dal gruppo sociale dominante (<a href='http://gramscisource.org/quaderno/4/nota/49' target='_blank' class='link-to-note'>ivi</a>, 475-7). Questo primo nucleo di riflessione, tuttavia, pu&ograve; chiarirsi fino in fondo solo in connessione con la risposta che G. si adopera a fornire al secondo interrogativo: &laquo;quali sono i limiti massimi&raquo; entro cui si pu&ograve; comprendere, collocare la nozione di intellettuale? Ferma restando l'estrema difficolt&agrave; di individuare un criterio certo ed efficace di definizione, G. in primo luogo mette l'accento su quello che gli pare &laquo;l'errore metodico&raquo; pi&ugrave; diffuso, vale a dire l'errore di cercare il carattere dell'attivit&agrave; intellettuale nell'&laquo;intrinseco&raquo; di essa, cio&egrave; nella sua &ldquo;qualit&agrave;&rdquo; specifica, e dunque nelle differenze e nei gradi diversi di tale qualit&agrave;, che possono andare dai &laquo;creatori&raquo; delle varie scienze, della filosofia, della poesia ecc. fino ai &laquo;pi&ugrave; umili &ldquo;amministratori e divulgatori&rdquo; della ricchezza intellettuale tradizionale&raquo;. Tale carattere va cercato invece nel sistema di rapporti in cui l'attivit&agrave; intellettuale (o &laquo;il raggruppamento che la impersona&raquo;) viene a trovarsi &laquo;nel complesso generale dei rapporti sociali&raquo; (<a href='http://gramscisource.org/quaderno/4/nota/49' target='_blank' class='link-to-note'>ivi</a>, 476). Ecco dunque un punto fondamentale: per G. si tratta di saper guardare alle funzioni &laquo;organizzative&raquo; o &laquo;connettive&raquo; degli intellettuali, vale a dire alle funzioni che essi svolgono, in forme di volta in volta peculiari e storicamente determinate, nei processi di produzione dell'egemonia. Ma ci&ograve; non deve far pensare a un rapporto immediato tra intellettuali e produzione e dunque a un loro ruolo estrinseco e strumentale. Il rapporto tra gli intellettuali e la produzione &ndash; afferma G. &ndash; &laquo;non &egrave; immediato, come avviene per i gruppi sociali fondamentali, ma &egrave; mediato ed &egrave; mediato da due tipi di organizzazione sociale: a) dalla societ&agrave; civile, cio&egrave; dall'insieme di organizzazioni private della societ&agrave;, b) dallo Stato&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>). Questo modo di impostare la questione non solo comporta un'&laquo;estensione molto grande del concetto di intellettuali&raquo;, ma anche, e soprattutto, rende possibile giungere a &laquo;una approssimazione concreta della realt&agrave;&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>). Ci&ograve; allora significa (detto in termini schematici) che l'intellettuale organico non &egrave;, semplicemente, l'intellettuale del consenso, formula che di per s&eacute; sottende ed evoca per contrasto una nozione &ldquo;statutaria&rdquo;, ritenuta pi&ugrave; intima, pi&ugrave; autentica, dell'intellettuale come naturaliter portatore di verit&agrave;, di &ldquo;dissenso&rdquo;, di &ldquo;critica&rdquo;. In verit&agrave;, in G., come l'ideologia non &egrave; una mera apparenza o un trucco o una falsa coscienza, cos&igrave; l'intellettuale organico non &egrave; riconducibile, n&eacute; in negativo n&eacute; in positivo, alla mera volont&agrave;-capacit&agrave; di produrre consenso, ma prende corpo, si significa in una peculiare funzione connettivo-organizzativa: il consenso non &egrave; un effetto aggiuntivo, ma &egrave; incorporato, in forme sempre diverse e rinnovantisi, in quella funzione di fondo. Riguardo alla distinzione tra intellettuali come categoria organica di ogni gruppo sociale e intellettuali come categoria tradizionale, G. pone un nodo decisivo: l'analisi del partito politico in ordine al problema de gli intellettuali. Sotto questo profilo, il partito politico si configura come &laquo;il meccanismo che nella societ&agrave; civile compie la stessa funzione che compie lo Stato in misura maggiore nella societ&agrave; politica&raquo;, vale a dire produce e realizza la &laquo;saldatura&raquo; tra intellettuali organici di un gruppo sociale e intellettuali tradizionali. Tale funzione di saldatura &egrave; connessa con la funzione pi&ugrave; generale del partito politico, che G. dichiara consistere nell'elevare l'&ldquo;economico-corporativo&rdquo; alla sfera dell'&ldquo;etico-politico&rdquo;, ovvero nello stabilire un rapporto di interazione feconda tra &ldquo;spontaneit&agrave;&rdquo; e &ldquo;direzione&rdquo;. Impostata in questi termini l'analisi del partito, G. guadagna una radicale distanza critica sia dalla nozione, propria di Croce, del partito come &ldquo;pregiudizio&rdquo;, tutta interna alla pi&ugrave; generale concezione della &ldquo;politica-passione&rdquo;, sia dalla nozione sociologica di Michels. Del resto, G. avvertiva tutta la complessit&agrave; innovativa, la sfida presente nel suo attribuire alla questione intellettuale una valenza radicalmente teorico-politica. Ad esempio, riproponendo e riorganizzando queste sue riflessioni nel Testo C del primo paragrafo del Q 12, egli precisava che la ricerca annunciata programmaticamente nel titolo (Appunti e note sparse per un gruppo di saggi sulla storia degli intellettuali) non avrebbe avuto un carattere sociologico, ma avrebbe dato luogo a una serie di saggi di storia della cultura ovvero Kulturgeschichte e insieme di storia della scienza politica. Per G. si tratta, fino in fondo, di &laquo;quistione politica degli intellettuali&raquo;. L'espressione ricorre nel Q 11 ed &egrave; posta in connessione con un problema cruciale: quello dell'approfondimento del nesso teoria-pratica all'interno dei pi&ugrave; recenti sviluppi del marxismo. Va anche detto che G. colloca la filosofia della praxis in posizione antitetica rispetto alla cultura e alla visione cattolica, nel senso che la filosofia della praxis &laquo;non tende a mantenere i &ldquo;semplici&rdquo; nella loro filosofia primitiva del senso comune, ma invece a condurli a una concezione superiore della vita&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384). L'esigenza del contatto tra intellettuali e semplici non &egrave; concepita per ridurre o limitare l'attivit&agrave; scientifico-intellettuale e per mantenere &laquo;una unit&agrave; al basso livello delle masse&raquo;, bens&igrave; invece per costruire &laquo;un blocco intellettuale-morale che renda politicamente possibile un progresso intellettuale di massa e non solo di scarsi gruppi intellettuali&raquo; (<a href='http://gramscisource.org/quaderno/11/nota/12' target='_blank' class='link-to-note'>ivi</a>, 1385). Tornando agli intellettuali come &ldquo;categoria organica&rdquo;, si deve dire che per G. i gradi di tale organicit&agrave; sono connessi con le varie articolazioni in cui si sviluppano le loro funzioni connettive e organizzative: funzioni che egli vede, nel presente, cio&egrave; nella &laquo;struttura massiccia delle democrazie moderne&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1567), nel &laquo;sistema sociale democratico-burocratico&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1520), intimamente costitutive della trama dei saperi, degli specialismi, delle competenze, delle istituzioni, ma sempre in rapporto alle forme peculiari dello Stato integrale e della produzione dell'egemonia. Quelle funzioni, cio&egrave;, non sono riconducibili ad alcun funzionalismo sistemico, alla weberiana &ldquo;gabbia d'acciaio&rdquo;, alla razionalit&agrave; delle forme, delle &ldquo;cerchie speciali&rdquo; e alla connessa professionalizzazione della politica. Nella teoria, nella prospettiva dell'egemonia, che, certo, espelle da s&eacute; la politica come professione, quelle funzioni hanno il valore di funzioni dirigenti. La riflessione pi&ugrave; netta e pi&ugrave; limpida al riguardo si trova in una pagina del Q 12, laddove G., dopo aver affermato che &laquo;nel mondo moderno l'educazione tecnica, strettamente legata al lavoro industriale anche il pi&ugrave; primitivo o squalificato, deve formare la base del nuovo tipo di intellettuale&raquo;, e dopo aver osservato che l'esperienza dell'&ldquo;Ordine Nuovo&rdquo; si era fondata proprio su quella base per sviluppare &laquo;certe forme di nuovo intellettualismo&raquo;, delinea i contorni essenziali di quello che egli chiama il &laquo;nuovo intellettuale&raquo;. Ebbene, il modo di essere del nuovo intellettuale &ndash; dichiara G. &ndash; &laquo;non pu&ograve; pi&ugrave; consistere nell'eloquenza, motrice esteriore e momentanea degli affetti e delle passioni, ma nel mescolarsi attivamente alla vita pratica, come costruttore, organizzatore, &ldquo;persuasore permanentemente&rdquo; perch&eacute; non puro oratore &ndash; e tuttavia superiore allo spirito astratto matematico&raquo; (<a href='http://gramscisource.org/quaderno/12/nota/3' target='_blank' class='link-to-note'>Q 12, 3</a>, 1551). Si tratta allora di giungere dalla condizione particolare della &laquo;tecnica-lavoro&raquo; alla condizione pi&ugrave; generale della &laquo;tecnica-scienza&raquo; sino &laquo;alla concezione umanistica storica, senza la quale si rimane &ldquo;specialista&rdquo; e non si diventa &ldquo;dirigente&rdquo; (specialista + politico)&raquo; (<a href='http://gramscisource.org/quaderno/12/nota/3' target='_blank' class='link-to-note'>ibid.</a>). Questo modo d'essere del nuovo intellettuale non pu&ograve; non costituire per G. il modo d'essere del rapporto (radicalmente e originalmente ripensato all'interno del suo marxismo) tra intellettuali e movimento operaio, tra socialismo e intellettuali. Va tenuto presente un altro punto essenziale: la &laquo;quistione politica degli intellettuali&raquo;, una volta posta in connessione con la riformulazione teorica del problema dell'egemonia e dello Stato, sollecita G. a una continua, tenace analisi differenziata, e dunque lo induce ad andare al di l&agrave; della pur fondamentale distinzione tra intellettuali organici e intellettuali tradizionali e a rivolgere la propria attenzione al problema della &laquo;funzione dei grandi intellettuali nella vita degli Stati&raquo; (<a href='http://gramscisource.org/quaderno/10a/nota/0' target='_blank' class='link-to-note'>Q 10 I, 0</a>, 1211). La critica del pensiero di Croce si rende assolutamente necessaria perch&eacute; esso costituisce il &ldquo;partito ideologico&rdquo; della borghesia e rappresenta un impianto egemonico capace di fissare e sublimare teoricamente una rivoluzione passiva moderna, facendola valere come un programma di &ldquo;rivoluzione-restaurazione&rdquo;, di ristrutturazione dall'alto nelle condizioni storiche mutate rispetto all'egemonia moderata risorgimentale. G. approfondisce ulteriormente il problema dell'intellettuale nuovo: se &egrave; vero che la &laquo;quistione egemonica&raquo; ha assunto una forma radicalmente nuova dopo il declino dell'&laquo;individualismo economico&raquo; e dopo la penetrazione e diffusione inaudita della politica e dello Stato nella trama complessa della societ&agrave; di massa, allora l'intellettuale nuovo ha bisogno di compiere una rivoluzione copernicana, ha bisogno di liberarsi di quello che G. chiama &laquo;l'errore dell'intellettuale&raquo; e che consiste nel &laquo;credere che si possa sapere senza comprendere e specialmente senza sentire ed essere appassionato&raquo;, nel credere, cio&egrave;, che &laquo;l'intellettuale possa esser tale se distinto e staccato dal popolo&raquo; (<a href='http://gramscisource.org/quaderno/4/nota/33' target='_blank' class='link-to-note'>Q 4, 33</a>, 452). &Egrave; interessante rilevare come nel corrispettivo Testo C del Q 11 il concetto di &laquo;popolo&raquo; venga sostituito da quello di &laquo;popolo-nazione&raquo;. G. in particolare afferma che &laquo;non si fa politica-storia senza questa passione, cio&egrave; senza questa connessione sentimentale tra intellettuali e popolo-nazione&raquo; (<a href='http://gramscisource.org/quaderno/11/nota/67' target='_blank' class='link-to-note'>Q 11, 67</a>, 1505). All'eventuale indeterminatezza, intrisa di qualche rischio di &ldquo;spontaneismo&rdquo;, del concetto di popolo, G. dunque sostituisce il concetto di popolo-nazione, che chiama in causa la peculiarit&agrave;, la determinazione storica dell'intreccio e dell'interazione Stato-societ&agrave; civile. In tal modo, l'espressione &laquo;connessione sentimentale tra intellettuali e popolo-nazione&raquo;, al di l&agrave; di ogni suggestione letteraria o populistico-letteraria, assume una grande valenza teorico-politica: &egrave;, e vuole essere, una critica in re di Croce e di Weber, della fissazione idealistica dell'etico-politico, da un lato, e dello specialismo della politica, della politica come professione, dall'altro. A questo ordine di problemi si collega di fatto la nota del Q 15, in cui G. affronta in radice lo statuto della scienza politica e la pensabilit&agrave; di una sua rifondazione critica. Premesso che &laquo;esistono davvero dirigenti e diretti, governati e governanti&raquo;, egli invita a interrogarsi: &laquo;si vuole che ci siano sempre governati e governanti oppure si vogliono creare le condizioni in cui la necessit&agrave; dell'esistenza di questa divisione sparisca? cio&egrave; si parte dalla premessa della perpetua divisione del genere umano o si crede che essa sia solo in fatto storico, rispondente a certe condizioni?&raquo; (<a href='http://gramscisource.org/quaderno/15/nota/4' target='_blank' class='link-to-note'>Q 15, 4</a>, 1752). La &laquo;quistione politica degli intellettuali&raquo;, cos&igrave; come &egrave; delineata da G., contiene dentro di s&eacute; la spinta &laquo;inaudita&raquo; di questo interrogativo concretamente utopico.</p></body></html>