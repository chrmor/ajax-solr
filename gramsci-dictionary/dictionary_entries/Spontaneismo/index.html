<html><head><title>Gramsci Dictionary: Spontaneismo</title></head><body><h1>Spontaneismo</h1><p> Per &laquo;spontaneismo&raquo; si intende una concezione teorica, un'ideologia che valorizza l'azione spontanea individuale o collettiva, la capacit&agrave; soggettiva di trasformare la realt&agrave; senza mediazione della teoria. La prima guerra mondiale e la Rivoluzione russa marcano la crisi dello spontaneismo tipico dell'anarchismo e dell'anarco-sindacalismo e anche del meccanicismo proprio di una certa variante del socialismo, nella quale rientra il socialismo italiano del tempo. Il movimento dei Consigli di fabbrica nel &ldquo;biennio rosso&rdquo; (1919-1920) era stato uno sforzo teorico-pratico per uscire da questa crisi per mezzo della creazione di una direzione cosciente. &Egrave; innegabile che, in quel contesto, G. sub&igrave; l'influenza delle formulazioni di Sorel e Rosa Luxemburg, oltre che quelle della Rivoluzione russa. Nei Q G. riprese l'interlocuzione critica con lo spontaneismo e con il meccanicismo, visti come opposti complementari. Lo spontaneismo (e il meccanicismo) sono connessi all'economicismo e al sindacalismo come manifestazione di un'ideologia che preserva la subalternit&agrave;. Vi &egrave; anche una relazione con il &laquo;volontarismo&raquo; e di questo, a sua volta, con la nozione di &laquo;guerra manovrata&raquo; in epoca di &laquo;rivoluzione passiva&raquo;. G. pensa che lo spontaneismo sia una manifestazione di stagnazione del marxismo. Appoggiandosi agli autori che critica e con i quali dialoga, ossia Rosa Luxemburg e Sorel, il comunista sardo cerca di spiegare il fenomeno: &laquo;Nel campo filosofico mi pare che la ragione storica sia da ricercare nel fatto che il marxismo ha dovuto allearsi con tendenze estranee per combattere i residui del mondo precapitalistico nelle masse popolari, specialmente nel terreno religioso&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 422). Nel Q 13 G. torna ad affrontare pi&ugrave; in profondit&agrave; il tema dello spontaneismo e di alcune categorie correlate. &Egrave; possibile che egli stia, in questo caso, tracciando un'analogia con la linea politica che l'URSS e l'Internazionale comunista hanno seguito a partire dal 1929, secondo cui la crisi economica capitalista di quegli anni avrebbe potuto generare una radicalizzazione rivoluzionaria tale da giustificare una tattica politica equivalente alla guerra manovrata. G. valutava che la posizione di Rosa Luxemburg in relazione alla Rivoluzione russa del 1905 peccasse di economicismo, in quanto vedeva nella crisi economica la principale spiegazione dell'esplosione rivoluzionaria e nell'azione spontanea delle masse la forza principale della rivoluzione. G. critica la formulazione della Luxemburg, che &laquo;trascur&ograve; gli elementi &ldquo;volontari&rdquo; e organizzativi che in quegli avvenimenti furono molto pi&ugrave; diffusi ed efficienti di quanto la Rosa fosse portata a credere per un certo suo pregiudizio &ldquo;economistico&rdquo; e spontaneista&raquo; (<a href='http://gramscisource.org/quaderno/13/nota/24' target='_blank' class='link-to-note'>Q 13, 24</a>, 1613). Nella continuazione G. collega tale concezione a quella di guerra manovrata: tutto sommato, questa &laquo;era una forma di ferreo determinismo economistico, con l'aggravante che gli effetti erano concepiti come rapidissimi nel tempo e nello spazio; perci&ograve; era vero e proprio misticismo storico, l'aspettazione di una specie di fulgurazione miracolosa&raquo; (<a href='http://gramscisource.org/quaderno/13/nota/24' target='_blank' class='link-to-note'>ivi</a>, 1614). In <a href='http://gramscisource.org/quaderno/13/nota/1' target='_blank' class='link-to-note'>Q 13, 1</a> G. apre un dialogo critico con Sorel, notando come l'intellettuale francese non accettasse la mediazione del partito politico nell'azione rivoluzionaria. Sorel era rimasto entro i limiti della concezione del sindacato professionale come organizzazione di una volont&agrave; collettiva gi&agrave; agente e in movimento grazie al &ldquo;mito&rdquo; dello sciopero generale. La prospettiva soreliana negava l'ordine esistente, ma non concepiva la necessit&agrave; di un programma articolato nel partito, valutato come intrinsecamente reazionario. Lo spontaneismo di Sorel si manifestava nel momento in cui &laquo;la soluzione era abbandonata all'impulso dell'irrazionale, dell'&ldquo;arbitrario&rdquo; (nel senso bergsoniano di &ldquo;impulso vitale&rdquo;) ossia della &ldquo;spontaneit&agrave;&rdquo;&raquo; (<a href='http://gramscisource.org/quaderno/13/nota/1' target='_blank' class='link-to-note'>ivi</a>, 1557). La critica di G. allo spontaneismo di Sorel (e all'anarchismo) lo porta a osservare come, in questa concezione, &laquo;si suppone dietro la spontaneit&agrave; un puro meccanicismo, dietro la libert&agrave; (arbitrio-slancio vitale) un massimo di determinismo, dietro l'idealismo un materialismo assoluto&raquo; (<a href='http://gramscisource.org/quaderno/13/nota/1' target='_blank' class='link-to-note'>ivi</a>, 1557-8).</p><h2>MARCOS DEL ROIO</h2></body></html>