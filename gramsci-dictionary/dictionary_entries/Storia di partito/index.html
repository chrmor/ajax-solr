<html><head><title>Gramsci Dictionary: Storia di partito</title></head><body><h1>Storia di partito</h1><p> In un Testo C del Q 13 (Testo A: <a href='http://gramscisource.org/quaderno/9/nota/64' target='_blank' class='link-to-note'>Q 9, 64</a>, 1134-5) G. si chiede quali siano i problemi da affrontare nella stesura della storia di un partito. Non si tratter&agrave; di narrare semplicemente la vita interna di quel partito, ossia come esso nasca, quali siano stati i primi gruppi a costituirlo, attraverso quali polemiche ideologiche si sia formato il suo programma politico e la sua concezione del mondo. Se si facesse questo, infatti, si correrebbe il serio rischio di scrivere la &laquo;storia di ristretti gruppi intellettuali&raquo; o addirittura la &laquo;biografia politica di una singola individualit&agrave;&raquo; (<a href='http://gramscisource.org/quaderno/13/nota/33' target='_blank' class='link-to-note'>Q 13, 33</a>, 1630). Bisogna allargare la cornice del quadro e comprendere in esso molti pi&ugrave; elementi. Si tratter&agrave; innanzitutto di &laquo;fare la storia di una determinata massa di uomini che avr&agrave; seguito i promotori&raquo; (<a href='http://gramscisource.org/quaderno/13/nota/33' target='_blank' class='link-to-note'>ibid.</a>) sorreggendoli con la fiducia, la lealt&agrave;, la disciplina oppure criticandoli con realismo, cio&egrave; non seguendone alcune iniziative. Questa massa non sar&agrave; costituita esclusivamente dagli iscritti al partito che ne seguono le attivit&agrave; tipiche (dai congressi alle votazioni); servir&agrave; tener presente il gruppo sociale di cui il partito &egrave; espressione: &laquo;la storia di un partito [...] non potr&agrave; non essere la storia di un determinato gruppo sociale&raquo; (<a href='http://gramscisource.org/quaderno/13/nota/33' target='_blank' class='link-to-note'>ibid.</a>). E per gruppo sociale deve intendersi la complessa articolazione dell'insieme sociale e statale cui il gruppo appartiene; per questo &laquo;scrivere la storia di un partito significa niente altro che scrivere la storia generale di un paese da un punto di vista monografico, per porne in risalto un aspetto caratteristico&raquo; (<a href='http://gramscisource.org/quaderno/13/nota/33' target='_blank' class='link-to-note'>ibid.</a>). Un partito, quindi, avr&agrave; pesato nella storia del suo paese in rapporto all'attivit&agrave; svolta in quel paese. Se ne conclude &laquo;che dal modo di scrivere la storia di un partito risulta quale concetto si abbia di ci&ograve; che &egrave; un partito o debba essere&raquo; (<a href='http://gramscisource.org/quaderno/13/nota/33' target='_blank' class='link-to-note'>ibid.</a>). Il compito dello storico, quindi, al contrario di quello del settario, sar&agrave; sottolineare quanto quel partito avr&agrave; contribuito a creare un evento e a impedire che altri si compissero.</p><h2>LELIO LA PORTA</h2></body></html>