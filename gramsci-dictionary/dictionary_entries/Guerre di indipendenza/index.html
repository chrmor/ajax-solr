<html><head><title>Gramsci Dictionary: Guerre di indipendenza</title></head><body><h1>Guerre di indipendenza</h1><p> In <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 53 G. individua &laquo;nella relativa debolezza della borghesia italiana, e nella temperatura storica diversa dell'Europa&raquo;, la mancata formazione nella penisola di un partito giacobino. Infatti, &laquo;il limite trovato dai giacobini, nella loro politica di forzato risveglio delle energie popolari francesi da alleare alla borghesia, con la legge Chapelier [...] si presentava nel 48 come uno &ldquo;spettro&rdquo; gi&agrave; minaccioso, sapientemente agitato dall'Austria e dai vecchi governi, ma anche da Cavour (oltre che dal Papa)&raquo; (<a href='http://gramscisource.org/quaderno/1/nota/44' target='_blank' class='link-to-note'>ibid.</a>). Cavour stesso, a detta del pensatore sardo, da un lato temeva &laquo;come il fuoco l'iniziativa garibaldina prima della spedizione di Quarto per le complicazioni internazionali&raquo; che poteva creare, dall'altro era &laquo;spinto egli stesso dall'entusiasmo creato dai mille nell'opinione pubblica europea fino a vedere come fattibile una nuova guerra all'Austria&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 54). Cos&igrave; in Italia, al contrario di quanto era avvenuto in Francia, la borghesia non pot&eacute; estendere la sua egemonia su vasti strati della popolazione. Per questa ragione le guerre del 1864, del 1866 e del 1870 risolsero &laquo;la quistione nazionale e la quistione di classe in un tipo intermedio&raquo; (<a href='http://gramscisource.org/quaderno/1/nota/44' target='_blank' class='link-to-note'>ivi</a>, 53). Mentre la borghesia otteneva il governo economico-industriale, le vecchie e parassitarie classi feudali conservarono tutto il loro potere, con ampi privilegi di casta nell'esercito, nell'amministrazione statale e nella grande propriet&agrave; terriera. Inoltre, al contrario di quanto riportato da una pubblicistica impregnata di brescianesimo &ndash; &egrave; il caso della Vita di Cavour di Panzini &ndash;, le guerre del Risorgimento hanno evidenziato come abbia pesato sul Piemonte l'assenza di una tradizione militare. A fronte di &laquo;una popolazione adatta alle armi, da cui si poteva trarre un buon esercito&raquo;, venne meno &laquo;appunto una tradizione, una continuit&agrave; nell'aristocrazia, nell'ufficialit&agrave; superiore&raquo; (<a href='http://gramscisource.org/quaderno/3/nota/38' target='_blank' class='link-to-note'>Q 3, 38</a>, 313), visto che le qualit&agrave; guerriere di Vittorio Emanuele II risiedevano perlopi&ugrave; in un &laquo;certo coraggio personale&raquo; (<a href='http://gramscisource.org/quaderno/3/nota/38' target='_blank' class='link-to-note'>ibid.</a>).</p><h2>VITO SANTORO</h2></body></html>