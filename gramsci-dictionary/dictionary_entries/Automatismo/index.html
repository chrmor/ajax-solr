<html><head><title>Gramsci Dictionary: Automatismo</title></head><body><p> La riflessione sul concetto di &laquo;automatismo&raquo; viene avviata in <a href='http://dl.gramsciproject.org/quaderno/8/nota/128' target='_blank' class='link-to-note'>Q 8, 128</a> nel contesto di una riflessione sul &laquo;concetto e fatto di &ldquo;mercato determinato&rdquo;&raquo; e sulle premesse necessarie alla nascita di una nuova &laquo;scienza economica&raquo;: &laquo;Perch&eacute; si possa parlare di una nuova &ldquo;scienza&rdquo; occorrerebbe aver dimostrato che esistono un nuovo rapporto di forze ecc. che hanno determinato un nuovo tipo di mercato con un suo [proprio] &ldquo;automatismo&rdquo; e fenomenismo che si presenta come qualcosa di &ldquo;obbiettivo&rdquo;, paragonabile all'automatismo delle leggi naturali&raquo; (<a href='http://dl.gramsciproject.org/quaderno/8/nota/128' target='_blank' class='link-to-note'>ivi</a>, 1018). Stante il fatto che l'automatismo attuale &egrave; pur sempre quello capitalistico, la filosofia della praxis dovr&agrave; limitarsi alla &laquo;&ldquo;critica di una scienza economica&rdquo;&raquo;, cio&egrave; alla dimostrazione della storicit&agrave; e sostituibilit&agrave; dell'automatismo dato (<a href='http://dl.gramsciproject.org/quaderno/8/nota/128' target='_blank' class='link-to-note'>ibid.</a>). Il concetto di necessit&agrave; che ne risulta &egrave; completamente storico, immanente agli effetti che esso produce, dunque non metafisico. L'automatismo, che si presenta come assenza di iniziativa politica, &egrave;, al contrario, da intendere come la generalizzazione di un'iniziativa politica e di una determinata organizzazione delle forze sociali. Esso va a coincidere pertanto con la nozione di &ldquo;regolarit&agrave;&rdquo; ed entra a far parte del nuovo con cetto di &ldquo;necessit&agrave;&rdquo; e di &ldquo;razionalit&agrave;&rdquo; schizzato nei Q (<a href='http://dl.gramsciproject.org/quaderno/10-II/nota/8' target='_blank' class='link-to-note'>Q 10 II, 8</a>, 1245-6; <a href='http://dl.gramsciproject.org/quaderno/10-II/nota/30' target='_blank' class='link-to-note'>Q 10 II, 30</a>, 1269; <a href='http://dl.gramsciproject.org/quaderno/10-II/nota/57' target='_blank' class='link-to-note'>Q 10 II, 57</a>, 1350 e soprattutto <a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1477-9). In quanto necessit&agrave; immanente, l'automatismo si produce solo dopo che i rapporti sociali sono stati politicamente organizzati: di esso fanno parte integrante, di conseguenza, quelle che G. chiama &laquo;condizioni soggettive&raquo;: &laquo;L'automatismo storico di una certa premessa viene potenziato politicamente dai partiti e dagli uomini &ldquo;capaci&rdquo;: la loro assenza o deficienza (quantitativa e qualitativa) rende &ldquo;sterile&rdquo; l'automatismo stesso: c'&egrave; la premessa, ma le conseguenze non si realizzano&raquo; (<a href='http://dl.gramsciproject.org/quaderno/9/nota/62' target='_blank' class='link-to-note'>Q 9, 62</a>, 1133). E nel Testo C si precisa che se non vi sono le condizioni soggettive l'automatismo &laquo;non &egrave; automatismo&raquo; e di premesse si pu&ograve; parlare solo &laquo;astrattamente&raquo; (<a href='http://dl.gramsciproject.org/quaderno/13/nota/31' target='_blank' class='link-to-note'>Q 13, 31</a>, 1627).</p></body></html>