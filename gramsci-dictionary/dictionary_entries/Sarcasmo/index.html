<html><head><title>Gramsci Dictionary: Sarcasmo</title></head><body><h1>Sarcasmo</h1><p> Il sarcasmo &egrave; per G. il particolare atteggiamento, di critica sferzante ma costruttiva, che contraddistingue l'azione politica di chi agisce, con obiettivi e finalit&agrave; rivoluzionarie, in periodi di transizione: un atteggiamento di distacco-comprensione particolarmente adatto a condividere speranze e sentimenti delle classi popolari senza rinunciare a demistificarne le illusioni. &Egrave; un argomento che G. affronta e sviluppa in due note successive del Q 1, raccogliendo ed elaborando uno spunto di Filippo Burzio ricavato da un articolo di Bonaventura Tecchi, Il demiurgo di Burzio, apparso sull'&ldquo;Italia letteraria&rdquo; del 20 ottobre 1929. Si tratta della convinzione che il demiurgo, per poter esercitare la sua funzione di guida nei confronti delle masse, debba mantenere un certo distacco rispetto alle passioni che spingono gli uomini all'azione, mantenersi, cio&egrave;, &laquo;sopra alle passioni e ai sentimenti, pur provandoli con non minore intensit&agrave;&raquo;. Un atteggiamento di distacco e di superiorit&agrave; rispetto alle passioni popolari, questo, che Tecchi aveva paragonato all'ironia romantica, a quella divertita superiorit&agrave; con cui gli scrittori del primo Ottocento osservavano e giudicavano la materia rappresentata. Obiettando a Tecchi che &laquo;nel caso dell'azione storica, l'elemento &ldquo;ironia&rdquo; sarebbe appunto troppo letterario [...] e indicherebbe una forma di distacco connessa piuttosto allo scetticismo pi&ugrave; o meno dilettantesco (dovuto a disillusione, a stanchezza o anche a &ldquo;superominismo&rdquo;)&raquo;, G. sottolinea come, &laquo;invece, in questo caso (nel caso cio&egrave; dell'azione storica) l'elemento caratteristico &egrave; il &ldquo;sarcasmo&rdquo; e in una sua certa forma, cio&egrave; &ldquo;appassionato&rdquo;&raquo; (<a href='http://gramscisource.org/quaderno/1/nota/29' target='_blank' class='link-to-note'>Q 1, 29</a>, 23). Al centro di questa riflessione, come G. chiarir&agrave; lucidamente nella trascrizione e nell'accorpamento delle due note in questione in uno degli ultimi quaderni speciali, c'&egrave; quello che egli definisce &laquo;il nodo delle quistioni che sorgono a proposito dello storicismo&raquo; (<a href='http://gramscisource.org/quaderno/26/nota/5' target='_blank' class='link-to-note'>Q 26, 5</a>, 2298): il fatto cio&egrave; che &laquo;si possa essere critici e uomini d'azione nello stesso tempo, in modo non solo che l'uno aspetto non indebolisca l'altro, ma anzi lo convalidi&raquo; (<a href='http://gramscisource.org/quaderno/1/nota/28' target='_blank' class='link-to-note'>Q 1, 28</a>, 23). L'atteggiamento in grado di risolvere questo nodo per G. non poteva essere certo quello teorizzato da Tilgher nel suo opuscolo Storia e antistoria, dato che in esso, come G. chiarisce appunto in <a href='http://gramscisource.org/quaderno/26/nota/5' target='_blank' class='link-to-note'>Q 26, 5</a>, egli scinde &laquo;molto superficialmente e meccanicamente [...] i due termini della personalit&agrave; umana (dato che non esiste e non &egrave; mai esistito &lt;un&gt; uomo tutto critico e uno tutto passionale)&raquo;, quando, invece, si sarebbe dovuto &laquo;cercare di determinare come in diversi periodi storici i due termini si combinano sia nei singoli, sia per strati sociali (aspetto della quistione della funzione sociale degli intellettuali) facendo prevalere (apparentemente) un aspetto o l'altro (si parla di epoche di critica, di epoche di azione, ecc.)&raquo;; ma non poteva essere, neppure, quello prospettato da Croce in Elementi di politica o in Etica e politica, basato sulla coincidenza assoluta tra politica e passione. Alle posizioni crociane G. obietta, infatti, che &laquo;se l'atto concreto politico, come dice il Croce, si attua nella persona del capo politico, &egrave; da osservare che la caratteristica del capo come tale non &egrave; certo la passionalit&agrave;, ma il calcolo freddo, preciso, obbiettivamente quasi impersonale, delle forze in lotta e dei loro rapporti&raquo; (<a href='http://gramscisource.org/quaderno/26/nota/5' target='_blank' class='link-to-note'>ivi</a>, 2299). La possibilit&agrave; di essere contemporaneamente critici e uomini d'azione non poteva che discendere, per G., dalla capacit&agrave; di condividere sentimenti e passioni delle classi popolari senza rinunciare per&ograve; a prenderne le distanze, a giudicarle e a criticarle. Da questo punto di vista <a href='http://gramscisource.org/quaderno/1/nota/29' target='_blank' class='link-to-note'>Q 1, 29</a> assume un valore metodico esemplare: qui, infatti, G. eleva il sarcasmo, con esplicito riferimento a quello marxiano &ndash; definito &laquo;l'espressione pi&ugrave; alta, anche esteticamente del &ldquo;sarcasmo appassionato&rdquo;&raquo; &ndash;, a strumento privilegiato, tanto sul piano dell'atteggiamento critico che su quello dell'espressione stilistica, di una battaglia culturale il cui obiettivo &egrave; quello di favorire &laquo;il distacco dalle vecchie concezioni in attesa che le nuove concezioni, con la loro saldezza acquistata attraverso lo sviluppo storico, dominino fino ad acquistare la forza delle &ldquo;convinzioni popolari&rdquo;&raquo; (<a href='http://gramscisource.org/quaderno/1/nota/29' target='_blank' class='link-to-note'>ivi</a>, 24). Riferendosi in particolare alle ottocentesche &ldquo;illusioni&rdquo; popolari (credenza nella giustizia, nell'uguaglianza, nella fraternit&agrave;), cio&egrave; negli elementi della &ldquo;religione dell'umanit&agrave;&rdquo;&raquo; e alla necessit&agrave; di demistificarne l'impianto idealistico, G. ricorda come nei loro confronti &laquo;Marx si esprime con &ldquo;sarcasmo&rdquo; appassionatamente &ldquo;positivo&rdquo;, cio&egrave; si capisce che egli non vuol dileggiare il sentimento pi&ugrave; intimo di quelle &ldquo;illusioni&rdquo; ma la loro forma contingente legata ad un determinato mondo &ldquo;perituro&rdquo;, il loro puzzo di cadavere, per cos&igrave; dire, che trapela dal belletto&raquo; (<a href='http://gramscisource.org/quaderno/1/nota/29' target='_blank' class='link-to-note'>ivi</a>, 23). Agli occhi di G., Marx era riuscito infatti, in particolare nella Sacra famiglia, a preservare dalla sarcastica demolizione cui aveva sottoposto i processi di sublimazione con cui la &ldquo;critica critica&rdquo; aveva idealizzato e neutralizzato le aspirazioni delle classi popolari, un nucleo &ldquo;umano&rdquo; autentico di sentimenti, comportamenti, concezioni della vita, proprio delle classi popolari. Il fatto che Marx si fosse limitato a colpire la forma contingente in cui quelle aspirazioni avevano trovato espressione e soddisfazione non significava per&ograve;, per G., che egli intendesse accettare e avallare l'istintiva elementarit&agrave; di quel nucleo di aspirazioni umane. Come G. dimostra di aver perfettamente capito, il risultato cui Marx mirava era proprio quello di dare a certe aspirazioni una forma nuova, di rinnovare profondamente il contenuto di quelle aspirazioni. In questo ragionamento vediamo dunque profilarsi il riconoscimento di un atteggiamento critico di validit&agrave; generale, la cui natura dissacrante e polemica risulta particolarmente funzionale alle fasi storiche rivoluzionarie, quando alle forze progressive spetta il compito di favorire, nel vivo di una appassionata battaglia culturale, quella rottura con le vecchie concezioni della vita senza la quale gli elementi della nuova visione del mondo generati dallo sviluppo storico non riuscirebbero mai ad acquisire saldezza, maturit&agrave; e coerenza. Atteggiamento &ndash; come G. sente il dovere di precisare &ndash; da non confondere, ma anzi da tenere nettamente distinto dal &laquo;sarcasmo di &ldquo;destra&rdquo;, che raramente &egrave; appassionato, ma &egrave; sempre &ldquo;negativo&rdquo;, puramente distruttivo, non solo della &ldquo;forma&rdquo; contingente, ma del contenuto &ldquo;umano&rdquo; di quei sentimenti&raquo; (<a href='http://gramscisource.org/quaderno/1/nota/29' target='_blank' class='link-to-note'>ivi</a>, 23-4). Non &egrave; un caso, dunque, che G. chiami in causa il sarcasmo anche a proposito di Francesco De Sanctis, per meglio definire natura e carattere della sua battaglia culturale, di quel suo appassionato e appassionante atteggiamento critico, felicemente classificato come &laquo;nuovo umanesimo, critica del costume e dei sentimenti, fervore appassionato, sia pure sotto forma di sarcasmo&raquo;, e che proprio in quell'atteggiamento di fervore venato di sarcasmo egli individui una delle caratteristiche qualificanti e distintive del &laquo;tipo di critica letteraria&raquo; pi&ugrave; confacente al materialismo storico, pi&ugrave; adatto, cio&egrave;, a sostenerne i processi di lucida e impietosa demistificazione critica (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426).</p><h2>MARINA PALADINI MUSITELLI</h2></body></html>