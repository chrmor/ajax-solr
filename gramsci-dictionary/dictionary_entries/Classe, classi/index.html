<html><head><title>Gramsci Dictionary: Classe, classi</title></head><body><p> Non esiste nei Q una definizione del concetto di classe, fondamentale nel marxismo, bench&eacute; il lemma ricorra in essi assai spesso. Sono praticamente trascurabili le poche occorrenze di &laquo;classe&raquo; nelle LC, ma &egrave; da notare come al concetto marxista di classe G. ricorra invece con molta insistenza (ben sei occorrenze: quasi la met&agrave; del totale) in quello che si pu&ograve; definire un piccolo ciclo di lettere alla cognata Tania (e forse anche a Piero Sraffa) sul tema degli ebrei e dell'antisemitismo (LC 472, 28 settembre 1931; LC 475, 5 ottobre 1931; LC 480, 12 ottobre 1931; LC 532, 8 febbraio 1932). L'assenza di una definizione teorica rigorosa, astratta, di &laquo;classe&raquo; si spiega con il fatto che il concetto &egrave; usato da G. operativamente, e dunque esso &egrave; di necessit&agrave; riferito a contesti discorsivi precisi quanto diversificati, cos&igrave; che il termine &egrave; di continuo, per cos&igrave; dire, aggettivato (non solo grammaticalmente ma soprattutto semanticamente e politicamente). Per questo motivo si rendono necessari i rinvii agli altri lemmi che specificano il concetto (borghesia, classe operaia, classe media, classe urbana ecc.) e alle occorrenze sinonimiche che probabilmente derivano da una prudente volont&agrave; di attenuazione causata dalla censura carceraria che &egrave; ben presente a G. (gruppo sociale, subalterno-i, gruppo economico, ecc.). A questo proposito la circostanza secondo cui solamente a partire dal Q 3 (del 1930) G. preferisce adottare &laquo;gruppo sociale&raquo; invece di &laquo;classe&raquo; per sfuggire alla censura verrebbe confermata dal fatto che il lemma &laquo;classe&raquo; si trova concentrato per circa un quarto delle occorrenze totali (oltre 500 ricorrenze al singolare e altrettante al plurale) nei primi due soli Q (e molte delle occorrenze rimanenti sono dei Testi C ripresi dai Q 1 e Q 2). Anche l'espressione &laquo;lotta di classe&raquo; &egrave; assai rara nei Q (solo sette occorrenze) e sempre presente solo in appunti bibliografici su testi altrui, fra i quali spiccano un riferimento a Sorel (<a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 448, poi Testo C: <a href='http://dl.gramsciproject.org/quaderno/11/nota/66' target='_blank' class='link-to-note'>Q 11, 66</a>, 1495) e uno sulla presunta assenza di lotta di classe negli Stati Uniti (<a href='http://dl.gramsciproject.org/quaderno/3/nota/68' target='_blank' class='link-to-note'>Q 3, 68</a>, 347, poi Testo C: <a href='http://dl.gramsciproject.org/quaderno/22/nota/16' target='_blank' class='link-to-note'>Q 22, 16</a>, 2181). &egrave; tuttavia assai illuminante, a chiarire la trama concettuale che definisce in G. il con cetto di classe, la contrapposizione costante nei Q fra &laquo;classe&raquo; e &laquo;casta&raquo;: casta &egrave; residuo del passato (<a href='http://dl.gramsciproject.org/quaderno/6/nota/116' target='_blank' class='link-to-note'>Q 6, 116</a>, 787; <a href='http://dl.gramsciproject.org/quaderno/8/nota/187' target='_blank' class='link-to-note'>Q 8, 187</a>, 1054 e passim) e al tempo stesso, significativamente, caratteristica dell'Oriente (<a href='http://dl.gramsciproject.org/quaderno/5/nota/90' target='_blank' class='link-to-note'>Q 5, 90</a>, 621; <a href='http://dl.gramsciproject.org/quaderno/6/nota/32' target='_blank' class='link-to-note'>Q 6, 32</a>, 709; <a href='http://dl.gramsciproject.org/quaderno/7/nota/71' target='_blank' class='link-to-note'>Q 7, 71</a>, 908 e passim). Il concetto di &laquo;casta&raquo; &egrave; sempre connotato negativamente e considerato sinonimo di &laquo;&ldquo;consorteria&rdquo;, &ldquo;cricca&rdquo;, &ldquo;combriccola&rdquo;, &ldquo;camarilla&rdquo;, ecc.&raquo; (<a href='http://dl.gramsciproject.org/quaderno/8/nota/81' target='_blank' class='link-to-note'>Q 8, 81</a>, 986-7); classe insomma sta a casta come la modernit&agrave; capitalistica sta al Medioevo feudale, il che naturalmente non esclude il ripresentarsi di forme castali nelle societ&agrave; moderne ma, appunto, come fenomeno regressivo e, pi&ugrave; precisamente, degenerativo; cos&igrave;, ad esempio, il &laquo;brescianesimo&raquo;, inteso come &laquo;spirito &ldquo;economico-corporativo&rdquo;, &ldquo;privilegiato&rdquo; di casta e non di classe, di carattere politico-medioevale e non moderno&raquo; (<a href='http://dl.gramsciproject.org/quaderno/9/nota/42' target='_blank' class='link-to-note'>Q 9, 42</a>, 1122, Testo A), poi, ancora pi&ugrave; nettamente nel corrispondente Testo C: &laquo;opposizione a ogni forma di movimento nazionale-popolare, determinato dallo spirito economico-corporativo di casta, di origine medioevale e feudale&raquo; (<a href='http://dl.gramsciproject.org/quaderno/23/nota/8' target='_blank' class='link-to-note'>Q 23, 8</a>, 2198). Non mancano aggettivazioni di &ldquo;classe&rdquo; che potremmo definire di tipo sociologico, cio&egrave; non rigorose secondo l'ottica marxista e, a volte, apertamente contraddittorie con l'impianto generale del pensiero gramsciano: si veda l'uso di &laquo;classe politica&raquo; (ma giustificato dal riferimento al pensiero di Gaetano Mosca), di &laquo;classe militare-burocratica&raquo;, di &laquo;classe colta&raquo; e, perfino, di &laquo;classe intellettuale&raquo; (in evidente contraddizione con la definizione gramsciana di intellettuali). Uno dei passi in cui compare l'espressione &laquo;classe intellettuale&raquo; &ndash; che, a partire da Hegel, si riferisce al rapporto istituito da Marx tra &laquo;la filosofia classica tedesca&raquo; e la politica &laquo;francese&raquo; &ndash; &egrave; comunque da leggere attentamente, dato che il riferimento di G. sembra polemico nei confronti di quei marxisti che fanno propria la posizione l&igrave; descritta: &laquo;Ci&ograve; che &egrave; &ldquo;politica&rdquo; per la classe produttiva diventa &ldquo;razionalit&agrave;&rdquo; per la classe intellettuale. Ci&ograve; che &egrave; strano &egrave; che dei marxisti ritengano superiore la &ldquo;razionalit&agrave;&rdquo; alla &ldquo;politica&rdquo;, la astrazione ideologica alla concretezza economica. Su questa base di rapporti storici &egrave; da spiegare l'idealismo filosofico moderno&raquo; (<a href='http://dl.gramsciproject.org/quaderno/1/nota/151' target='_blank' class='link-to-note'>Q 1, 151</a>, 134, Testo A). Non per caso, l'ambigua espressione &laquo;classe intellettuale&raquo; scompare del tutto nella riscrittura in Testo C: &laquo;In realt&agrave; il parallelo [&laquo;tra la pratica francese e la speculazione tedesca&raquo;, ndr] pu&ograve; essere esteso: ci&ograve; che &egrave; &ldquo;pratica&rdquo; per la classe fondamentale diventa &ldquo;razionalit&agrave;&rdquo; e speculazione per i suoi intellettuali (su questa base di rapporti storici &egrave; da spiegare tutto l'idealismo filosofico moderno)&raquo; (<a href='http://dl.gramsciproject.org/quaderno/10-II/nota/61' target='_blank' class='link-to-note'>Q 10 II, 61</a>, 1359). Costituiscono invece delle nervature caratteristiche del pensiero gramsciano gli usi frequenti di &laquo;classe dirigente&raquo; e &laquo;classe dominante&raquo; (in cui prevale nettamente la forma singolare) in contrapposizione a &laquo;classi subalterne&raquo; e &laquo;classi popolari&raquo; (in cui prevale, ancor pi&ugrave; nettamente, la forma plurale). L'espressione &laquo;classe rivoluzionaria&raquo; &egrave; sempre declinata storicamente e si pu&ograve; dunque riferire alla borghesia (soprattutto quella francese) quando essa &egrave; impegnata nella sua rivoluzione; analogamente la bella (e rara nei Q) espressione &laquo;classe storica&raquo; si riferisce alla borghesia italiana del Risorgimento, in contrapposizione alla piccola borghesia (&laquo;il Partito d'Azione non si appoggiava specificamente a nessuna classe storica&raquo;: <a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 41; Testo C: <a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2010), ma &egrave; da notare l'uso che G. fa dell'espressione in riferimento alla borghesia italiana del Cinquecento (criticando il fraintendimento del critico Ireneo Sanesi sulle commedie di quel secolo): &laquo;Per il Sanesi, gli scrittori della nuova classe storica sono codini e sono rivoluzionari gli scrittori cortigiani: &egrave; stupefacente&raquo; (<a href='http://dl.gramsciproject.org/quaderno/5/nota/104' target='_blank' class='link-to-note'>Q 5, 104</a>, 632). Ma niente rivela meglio il determinante impianto marxista del pensiero gramsciano quanto l'uso del concetto di &laquo;classe fondamentale&raquo;, che viene riferito sempre, ed esclusivamente, alla borghesia e alla classe operaia: &laquo;Sebbene sia certo che per le classi fondamentali produttive (borghesia capitalistica e proletariato moderno) lo Stato non sia concepibile che come forma concreta di un determinato mondo economico, di un determinato sistema di produzione&raquo; (<a href='http://dl.gramsciproject.org/quaderno/10-II/nota/61' target='_blank' class='link-to-note'>Q 10 II, 61</a>, 1360).</p></body></html>