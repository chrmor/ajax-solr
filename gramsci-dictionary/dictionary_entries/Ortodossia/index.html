<html><head><title>Gramsci Dictionary: Ortodossia</title></head><body><p> G. assegna un significato particolare al termine di &laquo;ortodossia&raquo; in due note (<a href='http://dl.gramsciproject.org/quaderno/4/nota/14' target='_blank' class='link-to-note'>Q 4, 14</a> e <a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>), rispettivamente Testo A e Testo C, intitolate Il concetto di &laquo;ortodossia&raquo;. La virgolettatura del termine indica chiaramente la volont&agrave; di assegnargli un significato diverso da quello corrente, derivato dal lessico della storia delle religioni. Scrive G. infatti che &laquo;il concetto di &ldquo;ortodossia&rdquo; deve essere rinnovato e riportato alle sue origini autentiche. L'ortodossia non deve essere ricercata in questo o quello dei discepoli di Marx, in quella o questa tendenza legata a correnti estranee al marxismo, ma nel concetto che il marxismo basta a se stesso, contiene in s&eacute; tutti gli elementi fondamentali, non solo per costruire una totale concezione del mondo, una totale filosofia, ma per vivificare una totale organizzazione pratica della societ&agrave;, cio&egrave; per diventare una integrale, totale civilt&agrave;&raquo; (<a href='http://dl.gramsciproject.org/quaderno/4/nota/14' target='_blank' class='link-to-note'>Q 4, 14</a>, 435). Mentre di ortodossia si &egrave; sempre discusso sulla base della pretesa &ldquo;fedelt&agrave;&rdquo; dei seguaci di una dottrina alla sua lettera, al suo spirito o all'intenzione del suo iniziatore, occorre spostare la discussione dalle persone alla teoria stessa e valutare gli interpreti sulla base della loro capacit&agrave; di individuare l'elemento di indipendenza e autonoma vitalit&agrave; della dottrina. G. riallaccia infatti esplicitamente il rinnovamento del concetto di ortodossia alla necessit&agrave; di contrastare la tendenza, manifestata da Bucharin nel Saggio popolare, a cadere &laquo;nel dogmatismo&raquo; proprio per non aver &laquo;posto la quistione della &ldquo;teoria&rdquo;&raquo; (<a href='http://dl.gramsciproject.org/quaderno/4/nota/13' target='_blank' class='link-to-note'>Q 4, 13</a>, 435); e nel Testo C ricorda che Croce tenta &laquo;di riassorbire la filosofia della praxis e incorporarla come ancella alla cultura tradizionale&raquo; (<a href='http://dl.gramsciproject.org/quaderno/11/nota/27' target='_blank' class='link-to-note'>Q 11, 27</a>, 1435). Affermare l'ortodossia marxista non significa dunque altro che affermare il carattere originale e indipendente del marxismo, e ci&ograve; in senso teorico e pratico: il suo carattere &laquo;rivoluzionario&raquo; in quanto &egrave; &laquo;elemento di separazione completa in due campi, in quanto &egrave; vertice inaccessibile agli avversari&raquo; (<a href='http://dl.gramsciproject.org/quaderno/4/nota/14' target='_blank' class='link-to-note'>Q 4, 14</a>, 435).</p></body></html>