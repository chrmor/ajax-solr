<html><head><title>Gramsci Dictionary: Babbitt</title></head><body><p> Babbitt &egrave; il protagonista del romanzo omonimo di Sinclair Lewis che G. lesse in carcere, in traduzione francese, e che &egrave; anche oggetto di commenti nel fascicolo della rivista tedesca &ldquo;Die literarische Welt&rdquo;, che egli tradusse. Per G., il libro di Lewis &egrave; di &laquo;importanza culturale pi&ugrave; che artistica: la critica dei costumi prevale sull'arte&raquo;, &egrave; rappresentativo dell'inizio di un'autocritica sulla nuova civilt&agrave; statunitense da parte di un ceto intellettuale che inizia a staccarsi dalla classe dominante (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 633), in un paese in cui &ndash; non va dimenticato &ndash; l'assenza di un gran numero di intellettuali tradizionali fa s&igrave; che l'egemonia nasca direttamente dalla fabbrica, con l'apporto di &laquo;una quantit&agrave; minima di intermediari professionali della politica e dell'ideologia&raquo; (<a href='http://dl.gramsciproject.org/quaderno/22/nota/2' target='_blank' class='link-to-note'>Q 22, 2</a>, 2146). Babbitt &egrave; il prototipo di colui che, facendo parte delle classi medio-basse statunitensi dell'epoca, assume il grande industriale come &laquo;modello&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 634) e, senza accorgersene, ne riproduce i pregiudizi. Il suo ragionare, la sua logica sono inficiati dal fatto che egli vi introduce inconsapevolmente opinioni connotate da un preciso punto di vista sociale e di classe (<a href='http://dl.gramsciproject.org/quaderno/11/nota/44' target='_blank' class='link-to-note'>Q 11, 44</a>, 1466). Il che fa concludere a G. che gli uomini, nella maggioranza dei casi, &laquo;non si accorgono di quanto il sentimento e l'interesse immediato turbino il processo logico&raquo; (<a href='http://dl.gramsciproject.org/quaderno/11/nota/44' target='_blank' class='link-to-note'>ibid.</a>). Il conformismo di Babbitt, tipico del &laquo;filisteo di un paese in movimento&raquo; (<a href='http://dl.gramsciproject.org/quaderno/6/nota/49' target='_blank' class='link-to-note'>Q 6, 49</a>, 723), &laquo;&egrave; ingenuo e spontaneo&raquo;, &laquo;una superstizione energetica e progressiva&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 634); il conformismo equivalente in Europa, fornito dal &laquo;canonico della cattedrale, dal nobilastro di provincia, dal capo sezione del Ministero&raquo;, &egrave; &laquo;una superstizione imputridita e debilitante&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>ibid.</a>). Nonostante tutto &ndash; conclude G. &ndash;, il Babbitt americano guarda in avanti, mentre quello europeo guarda indietro, verso una societ&agrave; non necessariamente superata, ma certamente arretrata.</p></body></html>