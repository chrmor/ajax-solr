<html><head><title>Gramsci Dictionary: Restaurazione</title></head><body><h1>Restaurazione</h1><p> Nel lessico politico gramsciano il termine &laquo;Restaurazione&raquo; indica il modello di sviluppo degli Stati nazionali dopo le guerre napoleoniche e la forma politica con cui, in assenza di una rivoluzione sociale, le classi borghesi europee giungono al potere. &laquo;Espressione metaforica&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1863), la Restaurazione non indica il ritorno completo all'ancien r&eacute;gime, ma una &laquo;nuova sistemazione di forze&raquo; (<a href='http://gramscisource.org/quaderno/16/nota/9' target='_blank' class='link-to-note'>ibid.</a>), in base alla quale, di fronte all'indebolimento irreversibile delle vecchie classi feudali e alla passivit&agrave; di quelle popolari, le nuove classi medie, &laquo;senza rotture clamorose, senza l'apparato terroristico francese&raquo; (<a href='http://gramscisource.org/quaderno/1/nota/151' target='_blank' class='link-to-note'>Q 1, 151</a>, 134), costruiscono il nuovo Stato. Gli effetti di questo processo sono duplici. Da un lato la necessit&agrave; di controllare non solo le classi feudali indebolite, ma anche i rischi di &laquo;sovversivismo sporadico, elementare, disorganico delle masse popolari&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>Q 10 II, 41.XIV</a>, 1325) inducono le restaurazioni ad accogliere &laquo;una qualche parte delle esigenze dal basso&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ibid.</a>), confermandosi in qualche modo anche come &laquo;restaurazioni progressive&raquo; o &laquo;rivoluzioni passive&raquo; (<a href='http://gramscisource.org/quaderno/10b/nota/41%20XIV' target='_blank' class='link-to-note'>ibid.</a>). Di qui il significato &laquo;fondamentalmente &ldquo;liberale&rdquo;&raquo; (<a href='http://gramscisource.org/quaderno/6/nota/188' target='_blank' class='link-to-note'>Q 6, 188</a>, 833) e il respiro europeo che in G. la Restaurazione viene ad assumere. Dall'altro lato le vecchie classi feudali, private ormai della loro capacit&agrave; di dominio, per non essere del tutto liquidate diventano &laquo;governative&raquo;, cio&egrave; componenti subalterne del nuovo blocco di potere, portatrici di valori non pi&ugrave; prevalenti, &laquo;caste&raquo; con propri &laquo;caratteri culturali e psicologici, non pi&ugrave; con funzioni economiche prevalenti&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1358). Allo stesso modo il legittimismo cattolico, perso il sostegno delle classi feudali, vede ridursi il proprio ruolo a strumento di parte, di conservazione e difesa di prerogative ormai contrapposte a quelle proprie delle emergenti classi medie. In Italia, anzi, proprio le componenti pi&ugrave; reazionarie, quelle dei &laquo;sanfedisti piemontesi&raquo; (<a href='http://gramscisource.org/quaderno/7/nota/98' target='_blank' class='link-to-note'>Q 7, 98</a>, 926), per la loro opposizione a un'egemonia austriaca che impedisce il completo dispiegamento della funzione politica del papato finiranno per svolgere una funzione embrionalmente nazionale, ponendo le premesse del successivo movimento neoguelfo. Si comprende allora come proprio la Restaurazione possa essere l'incunabolo dello storicismo europeo. Per contrapporsi &laquo;alle ideologie settecentesche, astratti ste e utopistiche, che continuano a vivere come filosofia, etica e politica proletaria&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1863) e per assimilare il ceto degli intellettuali piccolo borghesi, finalmente recisi dal loro legame con le masse popolari, diventa infatti necessario alla borghesia vincente elaborare una concezione storicistica, come filosofia politica, che esalti il dispiegamento della storia nel senso affermato dai nuovi soggetti sociali e releghi nel passato astratto e antistorico sia le ideologie aristocratiche che quelle rivoluzionarie piccolo borghesi.</p><h2>LUIGI MASELLA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Classe media'>Classe media</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Liberali, liberalismo'>Liberali, liberalismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rivoluzione passiva'>Rivoluzione passiva</a></body></html>