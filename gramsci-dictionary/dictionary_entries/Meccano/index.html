<html><head><title>Gramsci Dictionary: Meccano</title></head><body><p> In alcune LC, in riferimento in particolare al figlio Delio, la considerazione del valore o disvalore del gioco del meccano impegna G. in una problematica tutt'altro che secondaria. Avvicinandosi il giorno nel quale compir&agrave; quattro anni (10 agosto 1928), G. scrive a Tania di ritenere che Delio sia &laquo;gi&agrave; abbastanza grande per fargli un regalo serio&raquo; (LC 180, 9 aprile 1928). La scelta &egrave; orientata dal fatto che &laquo;il principio del Meccano &egrave; certamente ottimo, per i bambini moderni&raquo; (ivi, 181). Il 14 gennaio 1929, scrivendo alla moglie, emergono per&ograve; dubbi che stimo lano G. a un'importante riflessione generale: &laquo;Devi informarmi sul come Delio interpreta il Meccano. Questo mi interessa molto, perch&eacute; non ho mai saputo decidere, se il Meccano, togliendo al bambino il suo proprio spirito inventivo, sia il giocattolo moderno che pi&ugrave; si pu&ograve; raccomandare. Cosa ne pensi tu e cosa ne pensa tuo padre? In generale io penso che la cultura moderna (tipo americano), della quale il meccano &egrave; l'espressione, renda l'uomo un po' secco, macchinale, burocratico, e crei una mentalit&agrave; astratta (in un senso diverso da quello che per &ldquo;astratto&rdquo; s'intendeva nel secolo scorso). C'&egrave; stata l'astrattezza determinata da una intossicazione metafisica, e c'&egrave; l'astrattezza determinata da una intossicazione matematica&raquo; (LC 232). Scrivendo alla moglie sei mesi dopo, a proposito della necessit&agrave; di educare il bambino secondo il modello del &ldquo;costruttore&rdquo;, il dubbio si radicalizza: &laquo;Ti ricordi come a Roma Delio credesse che io potevo accomodare tutte le cose rotte? Certo adesso se ne &egrave; dimenticato. E lui, ha la tendenza ad aggiustare? Questa, secondo me, sarebbe un indizio... di costruttivit&agrave;, di carattere positivo, pi&ugrave; che il gioco del meccano&raquo;, la cui invenzione, comunque, &laquo;indica come il bambino si intellettualizzi rapidamente&raquo; (LC 271, 1&deg; luglio 1929). L'interesse di G. per il modo di rapportarsi dei bambini moderni al gioco del meccano ritorna in due lettere alla madre del 14 marzo e del 4 aprile 1932 a proposito del figlio della sorella Teresina, Franco (nato qualche mese dopo Delio), e di quelli che G. chiama scherzosamente i &laquo;suoi lavori d'ingegneria col meccano&raquo; (LC 557, 4 aprile 1932).</p></body></html>