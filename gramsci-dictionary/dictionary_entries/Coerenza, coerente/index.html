<html><head><title>Gramsci Dictionary: Coerenza, coerente</title></head><body><p> G. utilizza nei Q i termini &laquo;coerenza&raquo; e &laquo;coerente&raquo; con due significati distinti ma collegati. Il primo significato fa riferimento a una relazione logica tra premesse e conclusioni, relazione che costituisce un sistema internamente coerente o uno sviluppo temporale non contraddittorio. In questo senso la coerenza svolge un ruolo importante nella definizione gramsciana di &laquo;senso comune&raquo;, &laquo;il &ldquo;folclore&rdquo; della filosofia&raquo;, il cui &laquo;carattere fondamentale &egrave; di essere una concezione del mondo disgregata, incoerente, inconseguente&raquo; (<a href='http://gramscisource.org/quaderno/8/nota/173' target='_blank' class='link-to-note'>Q 8, 173</a>, 1045). Al contrario, il filosofo di professione pensa &laquo;con maggior rigore logico, con maggiore coerenza&raquo; (<a href='http://gramscisource.org/quaderno/10b/nota/52' target='_blank' class='link-to-note'>Q 10 II, 52</a>, 1342; per la natura &laquo;coerente&raquo; ma non scientifica della teologia v. <a href='http://gramscisource.org/quaderno/10b/nota/32' target='_blank' class='link-to-note'>Q 10 II, 32</a>, 1277). G. perci&ograve; pone il problema di &laquo;un rinnovato senso comune&raquo; che sarebbe in grado di diffondere &laquo;la coerenza e il nerbo delle filosofie individuali&raquo; tra le classi popolari (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1382). Il secondo significato di coerenza si avvicina all'etimo della parola (essere connesso o unito) e fa riferimento al momento di formazione di corpi collettivi e gruppi sociali. In una nota che risale alla fine del 1930, dedicata a Machiavelli, G. sostiene che la di rezione collettiva pone il problema di come mantenere un gruppo &laquo;unitario e coerente nella sua opera continuativa&raquo; (<a href='http://gramscisource.org/quaderno/5/nota/127' target='_blank' class='link-to-note'>Q 5, 127</a>, 661). G. sostiene che questo significato del termine &ldquo;coerenza&rdquo; &egrave; importate per afferrare la formulazione specifica dell'identificazione di teoria e pratica nella filosofia della prassi. <a href='http://gramscisource.org/quaderno/15/nota/22' target='_blank' class='link-to-note'>Q 15, 22</a>, 1780 (maggio 1932) pone il problema di una &laquo;una teoria che coincidendo e identificandosi con gli elementi decisivi della pratica stessa, acceleri il processo storico in atto, rendendo la pratica pi&ugrave; omogenea, coerente, efficiente in tutti i suoi elementi, cio&egrave; potenziandola al massimo&raquo;. La coerenza nel duplice significato logico e politico viene perci&ograve; posta da G. alla base della formazione di un'egemonia delle classi popolari.</p></body></html>