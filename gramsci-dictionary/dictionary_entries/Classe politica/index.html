<html><head><title>Gramsci Dictionary: Classe politica</title></head><body><p> La riflessione sul lemma &laquo;classe politica&raquo; si svolge nel Q 8, per poi riversarsi quasi intatta, nel relativo Testo C, all'interno del Q 13 dedicato alle Noterelle sulla politica del Machiavelli. In <a href='http://dl.gramsciproject.org/quaderno/8/nota/24' target='_blank' class='link-to-note'>Q 8, 24</a> G. riprende il concetto di classe politica dal volume di Gaetano Mosca Elementi di scienza politica, uscito in versione aggiornata nel 1923, dandone subito una prima definizione: &laquo;La cosiddetta &ldquo;classe politica&rdquo; del Mosca non &egrave; altro che la categoria intellettuale del gruppo sociale dominante [...] un altro tentativo di interpretare il fenomeno storico degli intellettuali e la loro funzione nella vita statale e sociale&raquo; (<a href='http://dl.gramsciproject.org/quaderno/8/nota/24' target='_blank' class='link-to-note'>ivi</a>, 956). Nel libro di Mosca la nozione di classe politica &egrave; per&ograve;, a giudizio di G., &laquo;ondeggiante ed elastica&raquo;: non &egrave; definita chiaramente, tanto che &laquo;non si capisce neanche esattamente cosa il Mosca intenda precisamente per classe politica&raquo;. G., mentre scrive queste note, sta cercando di definire il proprio uso del concetto, ma per dispiegare l'analisi ha bisogno della sponda critica della definizione moschiana, imprecisa e labile, propria di un pensatore che &laquo;non affronta nel suo complesso il problema del &ldquo;partito politico&rdquo;&raquo;, un pensatore &laquo;che vede svolgersi avvenimenti che lo angustiano e ai quali vuole reagire&raquo;, ma che &egrave; nell'imbarazzo di non avere pi&ugrave; presa sul reale, un imbarazzo che per G. emerge nelle &laquo;due parti del libro scritte in due momenti tipici della storia politico-sociale italiana, nel 1895 e nel 1923, mentre la classe politica si disintegra e non riesce a trovare un terreno solido di organizzazione&raquo;. La conclusione di questa nota ci fornisce il quadro teorico all'interno del quale G. intende riposizionare il suo concetto di classe politica: egli fa notare che nel &laquo;moderno Principe&raquo; si pone &laquo;la quistione dell'uomo collettivo, cio&egrave; del &ldquo;conformismo sociale&rdquo; ossia del fine di creare un nuovo livello di civilt&agrave;, educando una &ldquo;classe politica&rdquo; che gi&agrave; in idea incarni questo livello&raquo; (<a href='http://dl.gramsciproject.org/quaderno/8/nota/52' target='_blank' class='link-to-note'>Q 8, 52</a>, 972). La classe politica rappresenta quindi per G. uno strato sociale omogeneo che svolge funzioni di direzione intellettuale di uno specifico blocco storico. Un significato che ritroviamo espresso anche nella definizione di una sua classica distinzione, quella fra &laquo;grande politica e piccola politica&raquo;, nella quale quest'ultima riguarda appunto &laquo;le lotte di preminenza tra le diverse frazioni di una stessa classe politica&raquo; (<a href='http://dl.gramsciproject.org/quaderno/8/nota/48' target='_blank' class='link-to-note'>Q 8, 48</a>, 970). In <a href='http://dl.gramsciproject.org/quaderno/8/nota/89' target='_blank' class='link-to-note'>Q 8, 89</a>, G. utilizza di nuovo il concetto di classe politica applicandolo alla realt&agrave; statunitense, questa volta commentando un articolo del &ldquo;Corriere della Sera&rdquo; che rileva come &laquo;dopo la crisi, la classe finanziaria che prima padroneggiava la classe politica, in questi ultimi mesi ne ha &ldquo;subito&rdquo; il soccorso, virtualmente un controllo&raquo;. Da questi rilievi G. deduce, con una preveggenza politica notevole, l'apertura di una &laquo;nuova fase&raquo; della vita americana, in cui l'elemento politico e la complessa costruzione delle sovrastrutture la fanno da padroni: &laquo;Poich&eacute; in realt&agrave; classe finanziaria e classe politica sono in America la stessa cosa, o due aspetti della stessa cosa, il fatto significherebbe solo che &egrave; avvenuta una vera e propria differenziazione, cio&egrave; che la fase economico-corporativa della storia americana &egrave; in crisi e si sta per entrare in una nuova fase&raquo;. &Egrave; facile leggere in controluce, nel passaggio dall'economico-corporativo a una fase pi&ugrave; avanzata, la svolta del New Deal che da l&igrave; a pochi anni rivoluzioner&agrave; la societ&agrave; americana. Il concetto di classe politica subisce cos&igrave; un'ulteriore specificazione che lo porta a identificare quegli strati sociali che, superata la fase economico-corporativa, riescono nelle ormai complesse societ&agrave; occidentali a costruire l'egemonia.</p></body></html>