<html><head><title>Gramsci Dictionary: Borghesia</title></head><body><h1>Borghesia</h1><p> Del tutto assente nelle LC, il lemma &laquo;borghesia&raquo; &egrave; frequentissimo nei Q (si contano 205 occorrenze del sostantivo, a cui sono da aggiungere aggettivi e derivati); d'altra parte il titolo Sviluppo della borghesia italiana fino al 1870 compare gi&agrave; (al secondo posto dell'elenco) fra i sedici &laquo;Argomenti principali&raquo; che inaugurano i Q (<a href='http://gramscisource.org/quaderno/1/nota/0' target='_blank' class='link-to-note'>Q 1, 0</a>, 5). Il concetto di borghesia &egrave; sempre usato da G. in modo marxianamente preciso, riferito alla classe che, possedendo i mezzi di produzione e percependo il plusvalore, d&agrave; vita al capitalismo e al suo Stato; non c'&egrave; insomma mai in G. quell'uso metaforico (o polemico) del termine tanto in voga nella pubblicistica socialista del primo Novecento, come generico sinonimo di classe dei ricchi, o dei signori, o dei nemici del popolo ecc. Al contrario, &egrave; costante lo sforzo per una definizione precisa di borghesia (dato che tale categoria analitica &egrave; cruciale per poter svolgere quell'analisi storico-politica delle classi e dei meccanismi egemonici che G. si propone); ad esempio &ndash; descrivendo la situazione francese alla vigilia della rivoluzione &ndash; G. distingue fra &laquo;borghesia&raquo; e &laquo;ceti artigiani&raquo; (&laquo;se la situazione della borghesia era florida, certamente non buona era la situazione dei ceti artigiani&raquo;: <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 459); cos&igrave; come distingue &laquo;borghesia&raquo; da &laquo;classe media&raquo;; soprattutto egli critica il concetto di &laquo;signori&raquo; come espressione del primitivo &laquo;&ldquo;sovversivismo&rdquo;&raquo; italiano (<a href='http://gramscisource.org/quaderno/3/nota/46' target='_blank' class='link-to-note'>Q 3, 46</a>, 323 e passim); si pu&ograve; dedurne che &laquo;sovversivo&raquo; sta a &laquo;signori&raquo; come &laquo;rivoluzionario&raquo; sta a &laquo;borghesia&raquo;. Dunque il concetto di borghesia &egrave; in diretta contrapposizione a quello di proletariato, ed &egrave; significativa l'espressione gramsciana &laquo;le classi produttive (borghesia capitalistica e proletariato moderno)&raquo; (<a href='http://gramscisource.org/quaderno/1/nota/150' target='_blank' class='link-to-note'>Q 1, 150</a>, 132), che diventa, nella riscrittura in Testo C, &laquo;le classi fondamentali produttive (borghesia capitalistica e proletariato moderno)&raquo; (<a href='http://gramscisource.org/quaderno/10b/nota/61' target='_blank' class='link-to-note'>Q 10 II, 61</a>, 1360). L'uso pi&ugrave; frequente di &laquo;borghesia&raquo; in G. &egrave; quello che si riferisce alla Francia, alla sua rivoluzione, al giacobinismo, letto essenzialmente come un'alleanza politica fra la borghesia rivoluzionaria della citt&agrave; e la campagna. Ci&ograve; rivela una coordinata fondamentale dell'intero sistema di pensiero gramsciano: la storia francese viene letta (anche sulle orme del Marx storico delle lotte di classe in Francia) come un paradigma della lotta fra le classi ed essa funziona come una sorta di pietra di paragone per la borghesia italiana: la borghesia in Francia &egrave; stata ci&ograve; che la borghesia anche in Italia avrebbe dovuto essere e non &egrave; riuscita a essere (&egrave; tuttavia da vedere come G. discuta e precisi il concetto di &laquo;modello Francia-Europa&raquo;, <a href='http://gramscisource.org/quaderno/10b/nota/61' target='_blank' class='link-to-note'>ivi</a>, 1358). Rispetto a un tale exemplum viene pertanto formulato ripetutamente un confronto, che si tramuta in un giudizio di valore fortemente negativo per la borghesia italiana; al centro, naturalmente, la vicenda della rivoluzione e la capacit&agrave; della borghesia francese di esprimere compiutamente la sua egemonia rivoluzionaria. Gi&agrave; l'esperienza napoletana del 1799 &egrave; considerata in modo comparativo rispetto alla Francia: &laquo;anche in Francia ci fu una rottura fra nobili e monarchia e un'alleanza tra monarchia, nobili e alta borghesia. Solo che in Francia la rivoluzione ebbe la forza motrice anche nella classi popolari che le impedirono di fermarsi ai primi stadi, ci&ograve; che manc&ograve; invece nell'Italia meridionale e successivamente in tutto il risorgimento&raquo; (<a href='http://gramscisource.org/quaderno/3/nota/103' target='_blank' class='link-to-note'>Q 3, 103</a>, 378). Appare evidente il debito di G. nei confronti della lettura del Mathiez: lo storico &egrave; citato ben sei volte nei Q e la sua R&eacute;volution fran&#231;aise (1924-1929) non solo &egrave; fra le opere possedute da G. in carcere, ma figura anche in un elenco di traduzioni (Q, AC, 2433). Invece &egrave; originalmente gramsciana l'idea di una classe che si eleva dal livello corporativo a quello della pienezza rivoluzionaria dell'egemonia, essenzialmente grazie all'iniziativa politica del suo partito. Si veda il densissimo brano Direzione politica di classe prima e dopo l'andata al governo, che valuta il Partito d'Azione italiano sulla base dell'esperienza dei giacobini (intesi in quanto &ldquo;partito&rdquo;): &laquo;i giacobini [...] si imposero alla borghesia francese, conducendola su una posizione molto pi&ugrave; avanzata di quella che la borghesia avrebbe voluto &ldquo;spontaneamente&rdquo; [...]. Questo tratto, caratteristico del giacobinismo e quindi di tutta la Rivoluzione Francese, del forzare la situazione (apparentemente) e del creare fatti compiuti irreparabili, cacciando avanti la classe borghese a calci nel sedere [...] pu&ograve; essere &ldquo;schematizzato&rdquo; cos&igrave;: il terzo stato era il meno omogeneo degli stati; la borghesia ne costituiva la parte pi&ugrave; avanzata culturalmente ed economicamente; lo sviluppo degli avvenimenti francesi mostra lo sviluppo politico di questa parte, che inizialmente pone [...] i suoi interessi &ldquo;corporativi&rdquo; immediati [...]; i precursori della rivoluzione sono dei riformisti moderati, che fanno la voce grossa ma che in realt&agrave; domandano ben poco. Questa parte avanzata perde a mano a mano i suoi caratteri &ldquo;corporativi&rdquo; e diventa classe egemone per l'azione di due fattori: la resistenza delle vecchie classi e l'attivit&agrave; politica dei giacobini&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 50; v. anche <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, che si intitola in modo pi&ugrave; circoscritto e puntuale Il problema della direzione politica nella formazione e nello sviluppo della nazione e dello Stato moderno in Italia). La capacit&agrave; di compiere la rivoluzione &egrave; anche per la borghesia strettamente connessa alla capacit&agrave; di coinvolgere come alleati nel processo altri ceti, il popolo di Parigi e (per G. soprattutto) i contadini. Si noti che le due cose (la radicalit&agrave; rivoluzionaria della borghesia e la sua capacit&agrave; di stringere alleanze egemoniche) stanno insieme, e non per caso G. lega la sconfitta del Termidoro alla rottura dell'alleanza della borghesia con la classe operaia di Parigi (in conseguenza della legge Le Chapelier). Ma quella vicenda termidoriana si carica per G. di un significato storico pi&ugrave; generale: la borghesia ha trovato un limite insuperabile alla sua capacit&agrave; espansiva nel primo manifestarsi del proletariato: &laquo;La rivoluzione aveva trovato i limiti pi&ugrave; larghi di classe; la politica delle alleanze e della rivoluzione permanente aveva finito col porre quistioni nuove che allora non potevano essere risolte&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2030). Proprio una tale pienezza di autonomia egemonica, capace di coinvolgere nel processo rivoluzionario altre classi, era mancata del tutto alla borghesia italiana (<a href='http://gramscisource.org/quaderno/19/nota/24' target='_blank' class='link-to-note'>ibid.</a>): &laquo;La borghesia italiana non seppe unificare intorno a s&eacute; il popolo e questa fu la causa delle sue sconfitte e delle interruzioni del suo sviluppo. Anche nel Risorgimento tale egoismo ristretto imped&igrave; una rivoluzione rapida e vigorosa come quella francese&raquo; (<a href='http://gramscisource.org/quaderno/25/nota/5' target='_blank' class='link-to-note'>Q 25, 5</a>, 2289; v. anche Testo A: <a href='http://gramscisource.org/quaderno/3/nota/90' target='_blank' class='link-to-note'>Q 3, 90</a>, 373). D'altra parte il Partito d'Azione &laquo;non si appoggiava specificamente a nessuna classe storica&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 41) e fall&igrave; nel compito di coinvolgere i contadini nel processo risorgimentale per la sua timidezza nel porre la questione agraria. Furono i moderati di Cavour a rappresentare la borghesia italiana, e infatti essi poterono assorbire &ldquo;molecolarmente&rdquo;, e comunque egemonizzare politicamente, lo stesso Partito d'Azione, riducendolo di fatto a proprio strumento di agitazione. Questo vizio d'origine, il carattere limitato e meschino della borghesia italiana, si riflette su tutta la storia nazionale, di cui G. traccia, sia pure a grandi tratti, un vero e proprio affresco; sono ad esempio manifestazioni desolanti di questa strutturale e storica debolezza della borghesia italiana il trasformismo, l'incapacit&agrave; di risolvere la &laquo;quistione romana&raquo; e la &laquo;quistione meridionale&raquo;, il carattere non popolare-nazionale della nostra letteratura, lo stesso giolittismo, il &laquo;cadornismo&raquo;, insomma una costante vena di asfittica ristrettezza antipopolare che si rivela incapace di sussumere egemonicamente il popolo nello Stato e che culmina nella dittatura fascista (v. soprattutto i Q 13 e 18 su Machiavelli e quelli 9 e 19 sul Risorgimento).</p><h2>RAUL MORDENTI</h2></body></html>