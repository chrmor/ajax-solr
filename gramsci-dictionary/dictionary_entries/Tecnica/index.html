<html><head><title>Gramsci Dictionary: Tecnica</title></head><body><h1>Tecnica</h1><p> &laquo;Tecnica&raquo; &egrave; nei Q spesso intesa nel senso di tecnologia, &egrave; riferita alle tecniche agricola, militare, industriale, attraversando quest'ultima &ndash; basata sulla razionalizzazione e sul taylorismo &ndash; un periodo di forte sviluppo (v. <a href='http://gramscisource.org/quaderno/2/nota/138' target='_blank' class='link-to-note'>Q 2, 138</a>, 274). Lo &laquo;strumento tecnico&raquo; non va confuso n&eacute; con le forze n&eacute; con i rapporti di produzione (<a href='http://gramscisource.org/quaderno/11/nota/29' target='_blank' class='link-to-note'>Q 11, 29</a>, 1439). La tecnica &egrave; &laquo;il mezzo di mediazione tra l'uomo e la realt&agrave;&raquo; (<a href='http://gramscisource.org/quaderno/11/nota/37' target='_blank' class='link-to-note'>Q 11, 37</a>, 1457) e di fatto l'uomo &laquo;non entra in rapporto con la natura semplicemente, per il fatto di essere egli stesso natura, ma attivamente, per mezzo del lavoro e della tecnica&raquo; (<a href='http://gramscisource.org/quaderno/10b/nota/54' target='_blank' class='link-to-note'>Q 10 II, 54</a>, 1345). Seguendo Marx, G. individua la tecnica come fonte del plusvalore relativo, osservando per&ograve; che esiste un &laquo;limite nella produzione di sempre pi&ugrave; plusvalore relativo&raquo;, rappresentato dalla &laquo;resistenza elastica della materia&raquo; (<a href='http://gramscisource.org/quaderno/10b/nota/33' target='_blank' class='link-to-note'>Q 10 II, 33</a>, 1278-9), oggi interpretabile anche come limite imposto dall'ambiente. Il progresso tecnico d&agrave; origine all'aumento della produttivit&agrave; del lavoro in un'impresa singola, che poi &egrave; socializzata, producendo cos&igrave; la caduta tendenziale del saggio di profitto, a causa della modifica in senso sfavorevole della composizione organica del capitale (<a href='http://gramscisource.org/quaderno/10b/nota/36' target='_blank' class='link-to-note'>Q 10 II, 36</a>, 1281). La tecnica svolge una funzione cruciale anche ad altri livelli. L'&ldquo;Ordine Nuovo&rdquo; aveva sostenuto che l'educazione tecnica &egrave; essenziale come &laquo;base del nuovo tipo di intellettuale&raquo; per produrre il &laquo;&ldquo;dirigente&rdquo; (specialista + politico)&raquo; (<a href='http://gramscisource.org/quaderno/12/nota/3' target='_blank' class='link-to-note'>Q 12, 3</a>, 1551). La nuova filosofia, che insieme &egrave; anche &laquo;politica attuale&raquo;, strettamente legata all'&laquo;attivit&agrave; preponderante delle classi popolari, il lavoro&raquo;, &egrave; necessariamente connessa alla scienza; tale concezione &laquo;connette l'uomo alla natura per mezzo della tecnica&raquo; e mantiene la superiorit&agrave; dell'uomo &laquo;nel lavoro creativo, quindi esalta lo spirito e la storia&raquo; (<a href='http://gramscisource.org/quaderno/10b/nota/41%20I' target='_blank' class='link-to-note'>Q 10 II, 41.I</a>, 1295-6). Ed &egrave; da intendere in questi vari aspetti il senso della domanda: &laquo;si pu&ograve; staccare il fatto tecnico dal fatto filosofico?&raquo; (<a href='http://gramscisource.org/quaderno/4/nota/18' target='_blank' class='link-to-note'>Q 4, 18</a>, 439).</p><h2>DEREK BOOTHMAN</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Fisica e chimica'>Fisica e chimica</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Ordine Nuovo (L')'>Ordine Nuovo (L')</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Scienza'>Scienza</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Tecnica del pensare'>Tecnica del pensare</a></body></html>