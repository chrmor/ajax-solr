<html><head><title>Gramsci Dictionary: Sociologia</title></head><body><h1>Sociologia</h1><p> Negli scritti gramsciani la sociologia &egrave; analizzata su due livelli: quello della critica alla sociologia positivista e quello della critica alla sociologia marxista per come &egrave; presentata dal Saggio popolare di Bucharin. Questi due piani del discorso, il primo gi&agrave; presente negli scritti giovanili, il secondo solo negli scritti degli anni Trenta, trovano uno sbocco comune in quei passi dei Q nei qua li viene messo a tema l'oggetto del contendere, ovvero la possibilit&agrave; di costruire una sociologia marxista, che G. declina come filologia: &laquo;se la filologia &egrave; l'espressione metodologica dell'importanza che i fatti particolari siano accertati e precisati nella loro inconfondibile &ldquo;individualit&agrave;&rdquo;, non si pu&ograve; escludere l'utilit&agrave; pratica di identificare certe &ldquo;leggi di tendenza&rdquo; pi&ugrave; generali che corrispondono nella politica alle leggi statistiche o dei grandi numeri che hanno servito a far progredire alcune scienze naturali&raquo; (<a href='http://gramscisource.org/quaderno/11/nota/25' target='_blank' class='link-to-note'>Q 11, 25</a>, 1429). Il particolare rapporto di G. con la sociologia sta tutto dentro il paradosso di una critica al suo carattere astratto e schematico, che va insieme al riconoscimento del suo carattere normativo e predittivo, specialmente nelle condizioni complesse degli ordinamenti sociali occidentali. L'attenzione di G. per la sociologia positivista e per i suoi protagonisti emerge gi&agrave; negli scritti giovanili, a dimostrazione di un interesse, spesso critico, nei confronti di una disciplina che, nei primi anni del movimento operaio, rappresentava l'ossatura teorica del movimento stesso: &laquo;c'&egrave; stato una volta un periodo di esaltazione, un periodo in cui la fede politica e la fede sociale sembrava dovessero di necessit&agrave; accordarsi con una determinata fede scientifica. Erano i giorni avventurati in cui dell'una e dell'altra fede erano sacerdoti Cesare Lombroso ed i suoi ripetitori, in cui Enrico Ferri era un grande filosofo e grande capo rivoluzionario. [...] Il socialismo italiano, nella mente dei suoi teorici, nella mente dei capi e degli ispiratori, aveva la triste sorte di essere avvicinato al pi&ugrave; arido, secco, sterile, sconsolatamente sterile, pensiero del secolo XIX, al positivismo&raquo; (Bergsoniano!, 2 gennaio 1921, in SF 123). Ma il dibattito sulle origini sociologiche (positivistiche) del socialismo italiano &egrave; solo una parte dell'interesse di G. per la sociologia. Troviamo infatti negli stessi anni riferimenti a Herbert Spencer (Il nostro Marx, 4 maggio 1918, in NM 4), Robert Michels (Il capintesta, 20 gennaio 1916, in CT 86) e Vilfredo Pareto (La tegola, 23 febbraio 1917, in CF 51). Se a volte, come in QM, &laquo;i Ferri, i Sergi, i Niceforo, gli Orano&raquo; sono additati come i responsabili della propagazione di quella &laquo;ideologia&raquo; borghese per cui &laquo;il Mezzogiorno &egrave; la palla di piombo che impedisce pi&ugrave; rapidi progressi allo sviluppo civile dell'Italia&raquo;, responsabili quindi di aver dato &laquo;crisma a tutta la letteratura &ldquo;meridionalista&rdquo; della cricca di scrittori della cosiddetta scuola positiva&raquo; (QM 140), altre volte il giudizio sui singoli sociologi &egrave; improntato al rispetto del loro lavoro scientifico, come nel caso di Michels: &laquo;io penso che se si indicesse un referendum, nella Torino studiosa, per scegliere tra il Cian, italianissimo, e Michels, tedesco, al capintesta del nazionalismo nostrano toccherebbe far fagotto dal nostro Ateneo, con soddisfazione grande degli studenti&raquo; (Il capintesta, 20 gennaio 1916, in CT 86). G. metter&agrave; a frutto questo bagaglio di frequentazioni giovanili nei Q, cercando di spiegare &laquo;la fortuna della sociologia&raquo; e il suo rapporto con la &laquo;scienza politica&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765), ma anche inasprendo la critica al suo carattere &laquo;ingenuo&raquo; (<a href='http://gramscisource.org/quaderno/1/nota/131' target='_blank' class='link-to-note'>Q 1, 131</a>, 118), &laquo;meccanic[o, ndr]&raquo; (<a href='http://gramscisource.org/quaderno/10a/nota/7' target='_blank' class='link-to-note'>Q 10 I, 7</a>, 1223), &laquo;descrittiv[o, ndr]&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 238), &laquo;astratt[o]&raquo; e &laquo;classificatorio&raquo; (<a href='http://gramscisource.org/quaderno/7/nota/6' target='_blank' class='link-to-note'>Q 7, 6</a>, 857), a quello che chiama ripetutamente lo &laquo;schematismo sociologico&raquo; (<a href='http://gramscisource.org/quaderno/2/nota/75' target='_blank' class='link-to-note'>Q 2, 75</a>, 236) della &laquo;vecchia sociologia positivistica&raquo; (<a href='http://gramscisource.org/quaderno/2/nota/75' target='_blank' class='link-to-note'>ivi</a>, 238). Sotto questo aspetto, il &laquo;sociologismo&raquo; (<a href='http://gramscisource.org/quaderno/10b/nota/1' target='_blank' class='link-to-note'>Q 10 II, 1</a>, 1241) diventa un attributo generale delle spiegazioni semplicistiche dei fenomeni sociali, si stacca in qualche modo dal riferimento diretto alla sociologia e diventa il polo negativo del corretto modo di intendere le dinamiche della societ&agrave;, opponendosi quindi a un'altra serie di lemmi che G. usa invece per descrivere la realt&agrave; sociale: &laquo;storic[o]&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 329), &laquo;organico&raquo; (<a href='http://gramscisource.org/quaderno/14/nota/29' target='_blank' class='link-to-note'>Q 14, 29</a>, 1687) ecc. Quando il discorso ritorna invece sul tema delle leggi sociologiche e su come queste interpretano la realt&agrave;, l'atteggiamento di G. si fa interessato, come nella nota dedicata all'Ossicino di Cuvier. Scrive G.: &laquo;il principio di Cuvier, della correlazione tra le singole parti organiche di un corpo, per cui da una particella di esso (purch&eacute; integra in s&eacute;) si pu&ograve; ricostruire l'intero corpo [...]. &Egrave; da esaminare se il principio della correlazione sia utile, esatto e fecondo nella sociologia, oltre la metafora. Pare da rispondere nettamente di s&igrave;&raquo; (<a href='http://gramscisource.org/quaderno/14/nota/29' target='_blank' class='link-to-note'>ibid.</a>). A questa fondamentale acquisizione G. aggiunge poi una precauzione: &laquo;occorre intendersi: per la storia passata, il principio della correlazione (come quello dell'analogia) non pu&ograve; sostituire il documento, cio&egrave; non pu&ograve; dare altro che storia ipotetica, verosimile ma ipotetica. Ma diverso &egrave; il caso dell'azione politica e del principio di correlazione (come quello d'analogia) applicato al prevedibile, alla costruzione di ipotesi possibili e di prospettive. Si &egrave; appunto nel campo dell'ipotesi e si tratta di vedere quale ipotesi sia pi&ugrave; verosimile e pi&ugrave; feconda di convinzioni e di educazione&raquo; (<a href='http://gramscisource.org/quaderno/14/nota/29' target='_blank' class='link-to-note'>ibid.</a>). Il principio di correlazione organica &egrave; quindi un principio utile per l'azione politica, da applicare al prevedibile per la &laquo;costruzione di ipotesi possibili&raquo;: in altre parole, &egrave; un principio utile alla scienza politica. La metafora organicista, nata con Spencer e che trova terreno fertile nella sociologia francese, pone quindi degli interrogativi alla scienza politica gramsciana: &laquo;infatti si presenta la quistione di che cosa &egrave; la &ldquo;sociologia&rdquo;? Non &egrave; essa un tentativo di una cosiddetta scienza esatta (cio&egrave; positivista) dei fatti sociali, cio&egrave; della politica e della storia? cio&egrave; un embrione di filosofia? La sociologia non ha cercato di fare qualcosa di simile alla filosofia della praxis?&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1432). Per spiegare il rapporto tra la scienza politica e la sociologia G. dedica al tema un'intera nota dal titolo Machiavelli. Sociologia e scienza politica. Il punto di partenza &egrave; la constatazione che &laquo;la fortuna della sociologia &egrave; in relazione con la decadenza del concetto di scienza politica e di arte politica verificatasi nel secolo XIX (con pi&ugrave; esattezza nella seconda met&agrave;, con la fortuna delle dottrine evoluzionistiche e positivistiche)&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765). Questo passaggio di testimone deriv&ograve; dalla &laquo;persuasione che con le costituzioni e i parlamenti si fosse iniziata un'epoca di &ldquo;evoluzione&rdquo; &ldquo;naturale&rdquo;, che la societ&agrave; avesse trovato i suoi fondamenti definitivi perch&eacute; razionali ecc. ecc. Ecco che la societ&agrave; pu&ograve; essere studiata col metodo delle scienze naturali&raquo; (<a href='http://gramscisource.org/quaderno/15/nota/10' target='_blank' class='link-to-note'>ibid.</a>). Questo nuovo approccio port&ograve; a un &laquo;impoverimento del concetto di Stato&raquo;, per cui &laquo;&ldquo;politica&rdquo; divenne sinonimo di politica parlamentare o di cricche personali&raquo; (<a href='http://gramscisource.org/quaderno/15/nota/10' target='_blank' class='link-to-note'>ibid.</a>). In realt&agrave;, continua G., &laquo;se scienza politica significa scienza dello Stato e Stato &egrave; tutto il complesso di attivit&agrave; pratiche e teoriche con cui la classe dirigente giustifica e mantiene il suo dominio non solo ma riesce a ottenere il consenso attivo dei governati, &egrave; evidente che tutte le quistioni essenziali della sociologia non sono altro che le quistioni della scienza politica&raquo; (<a href='http://gramscisource.org/quaderno/15/nota/10' target='_blank' class='link-to-note'>ibid.</a>). G. arriva quindi a porre il &ldquo;problema sociologia&rdquo; come un problema di &ldquo;riformulazione&rdquo; delle tematiche della scienza politica, depotenziate e neutralizzate nel loro carattere rivoluzionario. La metodologia neutralizzante consiste nel far ricorso alla &laquo;legge dei &ldquo;grandi numeri&rdquo;&raquo;, che &laquo;pu&ograve; essere applicata alla storia e alla politica solo fino a quando le grandi masse della popolazione rimangono passive&raquo; (<a href='http://gramscisource.org/quaderno/7/nota/6' target='_blank' class='link-to-note'>Q 7, 6</a>, 856). La sociologia &egrave; allora la scienza politica della passivizzazione delle grandi masse, un dispositivo da criticare nelle sue forme disciplinanti, ma al tempo stesso da analizzare come la nuova forma che ha assunto la scienza politica nell'epoca contemporanea: &laquo;ci&ograve; che di realmente importante &egrave; nella sociologia non &egrave; altro che la scienza politica&raquo; (<a href='http://gramscisource.org/quaderno/15/nota/10' target='_blank' class='link-to-note'>Q 15, 10</a>, 1765). Come &egrave; possibile, dato questo scenario, pensare una sociologia marxista? La risposta a questa domanda passa in G. per la critica al tentativo, intrapreso su questa strada, del Saggio popolare di Bucharin. Il Saggio, con la sua messa a tema del problema della sociologia marxista, &egrave; criticato ferocemente nei Q, ma aveva avuto una positiva ricezione da parte di G. negli anni precedenti l'arresto. Nel 1923, in una lettera che G. scrive da Mosca al giornale, il materialismo storico viene definito, sulla scorta appunto del Saggio, come &laquo;filosofia della classe operaia [e] sociologia della classe operaia&raquo; (Che fare?, 1&deg; novembre 1923, in SS 241). Una formulazione similare, il materialismo storico come &laquo;filosofia, sociologia e dottrina della classe operaia&raquo;, si ritrova all'interno della prima dispensa per la Scuola interna di partito che G. redige nel 1925, testo composto da osservazioni gramsciane e sue traduzioni del Saggio popolare (RQ 61 ss.). Gi&agrave; quindi negli anni che precedono l'esperienza del carcere G. riflette sul materialismo storico come sociologia della classe operaia, proprio sulla scor ta del libro di Bucharin, considerato almeno fino al 1929 una buona introduzione alla sociologia marxista. Cos&igrave; G. lo descrive nell'articolo di presentazione della Scuola di partito (1&deg; aprile 1925): &laquo;nella prima parte [del corso, ndr], che ricalcher&agrave; o addirittura dar&agrave; la traduzione del libro del compagno Bukharin sulla teoria del materialismo storico, i compagni troveranno una trattazione completa dell'argomento&raquo; (CPC 56). Fino al 1929 il testo buchariniano gode di buona stima da parte di G. &egrave; invece da quella data, e precisamente dalle note dei <a href='http://gramscisource.org/quaderno/4/nota/7' target='_blank' class='link-to-note'>Q 4, 7</a> e 8, che confluiranno nei Testi C del Q 11 (soprattutto in <a href='http://gramscisource.org/quaderno/11/nota/14' target='_blank' class='link-to-note'>Q 11, 14</a> e <a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>), che inizia la critica radicale al Saggio popolare, che consiste sostanzialmente nell'accusa di ridurre &laquo;la filosofia della praxis non [a] una filosofia autonoma e originale, ma [al]la &ldquo;sociologia&rdquo; del materialismo metafisico&raquo; (<a href='http://gramscisource.org/quaderno/11/nota/14' target='_blank' class='link-to-note'>Q 11, 14</a>, 1402). L'autonomia della filosofia della praxis da qualsiasi forma di metafisica &egrave; il refrain della critica gramsciana: &laquo;nel Saggio popolare non &egrave; neanche giustificata coerentemente la premessa implicita nell'esposizione ed esplicitamente accennata in qualche posto, casualmente, che la vera filosofia &egrave; il materialismo filosofico e che la filosofia della praxis &egrave; una pura &ldquo;sociologia&rdquo;. Cosa significa realmente questa affermazione? Se essa fosse vera la teoria della filosofia della praxis sarebbe il materialismo filosofico&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1431). La riduzione della filosofia della praxis a una sociologia cos&igrave; intesa, &laquo;cio&egrave; una &ldquo;casistica&rdquo; di problemi concepiti e risolti dogmaticamente, quando non empiricamente&raquo; (<a href='http://gramscisource.org/quaderno/8/nota/174' target='_blank' class='link-to-note'>Q 8, 174</a>, 1046), basata sull'&laquo;evoluzionismo volgare [...] che non pu&ograve; conoscere il principio dialettico col passaggio dalla quantit&agrave; alla qualit&agrave;&raquo; (<a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, 1432), non permette a Bucharin di &laquo;sfuggire al dogmatismo, quindi alla metafisica: tutto il suo libro anzi &egrave; viziato di dogmatismo e di metafisica e ci&ograve; &egrave; chiaro dall'inizio, dall'impostazione del problema cio&egrave; della possibilit&agrave; di costruire una &ldquo;sociologia&rdquo; del marxismo: sociologia significa appunto, in questo caso, metafisica&raquo; (<a href='http://gramscisource.org/quaderno/8/nota/174' target='_blank' class='link-to-note'>Q 8, 174</a>, 1046). &Egrave; l'abdicazione di Bucharin a pensare la filosofia della praxis come autonoma e con un profilo egemonico che G. critica, ribadendo come &laquo;ritenere che la filosofia della praxis non sia una struttura di pensiero completamente autonoma e indipendente, in antagonismo con tutte le filosofie e le religioni tradizionali, significa in realt&agrave; non aver tagliato i legami col vecchio mondo, se non addirittura aver capitolato. La filosofia della praxis non ha bisogno di sostegni eterogenei, essa stessa &egrave; cos&igrave; robusta e feconda di nuove verit&agrave; che il vecchio mondo vi ricorre per fornire il suo arsenale di armi pi&ugrave; moderne ed efficaci&raquo; (<a href='http://gramscisource.org/quaderno/11/nota/27' target='_blank' class='link-to-note'>Q 11, 27</a>, 1434). La critica del Saggio popolare si salda a quella della sociologia positivista in <a href='http://gramscisource.org/quaderno/11/nota/26' target='_blank' class='link-to-note'>Q 11, 26</a>, la nota nella quale G. ripercorre la genesi del pensiero sociologico alla luce della sua capacit&agrave; egemonica, chiedendosi, come abbiamo gi&agrave; visto: &laquo;la sociologia non ha cercato di fare qualcosa di simile alla filosofia della praxis?&raquo; (<a href='http://gramscisource.org/quaderno/11/nota/26' target='_blank' class='link-to-note'>ivi</a>, 1432). Per G. &laquo;la sociologia &egrave; stata un tentativo di creare un metodo della scienza storico-politica, in dipendenza di un sistema filosofico gi&agrave; elaborato, il positivismo evoluzionistico, sul quale la sociologia ha reagito, ma solo parzialmente. La sociologia &egrave; quindi diventata una tendenza a s&eacute;, &egrave; diventata la filosofia dei non filosofi, un tentativo di descrivere e classificare schematicamente fatti storici e politici, secondo criteri costruiti sul modello delle scienze naturali&raquo; (<a href='http://gramscisource.org/quaderno/11/nota/26' target='_blank' class='link-to-note'>ibid.</a>). Il peccato originale di questa sociologia &egrave; quello di &laquo;presuppo[rre] una filosofia, una concezione del mondo, di cui &egrave; un frammento subordinato&raquo; (<a href='http://gramscisource.org/quaderno/11/nota/26' target='_blank' class='link-to-note'>ibid.</a>). Ma, avverte G., bisogna distinguere tra questa dipendenza e &laquo;la particolare &ldquo;logica&rdquo; interna delle diverse sociologie, logica per cui esse acquistano una meccanica coerenza&raquo; (<a href='http://gramscisource.org/quaderno/11/nota/26' target='_blank' class='link-to-note'>ibid.</a>). Infatti, &laquo;ci&ograve; non vuol dire naturalmente che la ricerca delle &ldquo;leggi&rdquo; di uniformit&agrave; non sia cosa utile e interessante e che un trattato di osservazioni immediate di arte politica non abbia la sua ragion d'essere; ma occorre dire pane al pane e presentare i trattati di tal genere per quello che sono&raquo; (<a href='http://gramscisource.org/quaderno/11/nota/26' target='_blank' class='link-to-note'>ivi</a>, 1432-3). C'&egrave; un ultimo limite della sociologia marxista per come impostata da Bucharin, comune a un altro tentativo in questo senso fatto da Henri De Man: la concezione statica dell'analisi sociologica che impone a entrambi gli autori di partire dal dato immanentistico, il &laquo;senso comune&raquo;, acquisendolo come orizzonte dato e non modificabile, mentre una sociologia della filosofia della praxis avrebbe dovuto, per G., porsi il problema di come criticarlo e svilupparlo. Questo limite &egrave; evidente soprattutto nei lavori di De Man, che &laquo;tuttavia [...] ha un merito incidentale: dimostra la necessit&agrave; di studiare ed elaborare gli elementi della psicologia popolare, storicamente e non sociologicamente, attivamente (cio&egrave; per trasformarli, educandoli, in una mentalit&agrave; moderna) e non descrittivamente come egli fa&raquo; (<a href='http://gramscisource.org/quaderno/3/nota/48' target='_blank' class='link-to-note'>Q 3, 48</a>, 329).</p><h2>MICHELE FILIPPINI</h2></body></html>