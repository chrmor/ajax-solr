<html><head><title>Gramsci Dictionary: Mercantilismo</title></head><body><h1>Mercantilismo</h1><p> In una nota dedicata agli studi su Machiavelli &ldquo;economista&rdquo; G. fa presente che il pensiero economico del tempo in cui visse il segretario fiorentino fu contraddistinto dalla discussione sul mercantilismo, che deve essere definito come una politica economica &laquo;in quanto non pu&ograve; presupporre &ldquo;un mer cato determinato&rdquo; e l'esistenza di un preformato &ldquo;automatismo economico&rdquo;, i cui elementi si formano storicamente solo a un certo grado di sviluppo del mercato mondiale&raquo; (<a href='http://gramscisource.org/quaderno/8/nota/162' target='_blank' class='link-to-note'>Q 8, 162</a>, 1038). Per questo motivo nell'epoca di Machiavelli non esiste fusione tra pensiero economico e pensiero politico, ossia non &egrave; ancora realizzata l'idea di Stato. Se si dimostrasse, continua G., che Machiavelli auspicava il legame fra citt&agrave; e campagna nel tentativo di inglobare le classi rurali nello Stato privandole dei loro privilegi, &laquo;si dimostrer&agrave; anche che il Machiavelli implicitamente ha superato in idea la fase mercantilista e ha gi&agrave; degli accenni di carattere &ldquo;fisiocratico&rdquo;, cio&egrave; egli pensa a un ambiente politico-sociale che &egrave; quello presupposto dall'economia classica&raquo; (<a href='http://gramscisource.org/quaderno/8/nota/162' target='_blank' class='link-to-note'>ivi</a>, 1039). Questa riflessione &egrave; ripresa in maniera quasi letterale in <a href='http://gramscisource.org/quaderno/13/nota/13' target='_blank' class='link-to-note'>Q 13, 13</a>, 1575: &laquo;Vedere se il Machiavelli che viveva nel periodo mercantilista abbia politicamente preceduto i tempi e anticipato qualche esigenza che ha poi trovato espressione nei fisiocratici&raquo;. Esiste, secondo G., un'et&agrave; del mercantilismo e delle monarchie assolute che per&ograve;, a causa della presenza straniera, ha scarsi effetti in Italia (<a href='http://gramscisource.org/quaderno/19/nota/1' target='_blank' class='link-to-note'>Q 19, 1</a>, 1960); si chiede G.: &laquo;in Italia c'&egrave; stata un'et&agrave; del mercantilismo come fenomeno nazionale? Il mercantilismo avrebbe, se organicamente sviluppato, rese ancora pi&ugrave; profonde e forse definitive le divisioni in Stati regionali; lo Stato informe e disorganico in cui le diverse parti d'Italia vennero a trovarsi dal punto di vista economico, la non formazione di forti interessi costituiti intorno a un forte sistema mercantilistico-statale, permisero o resero pi&ugrave; facile l'unificazione dell'et&agrave; del Risorgimento&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1961).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Citt&agrave;-campagna'>Citt&agrave;-campagna</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Machiavelli, Niccol&ograve;'>Machiavelli, Niccol&ograve;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Risorgimento'>Risorgimento</a></body></html>