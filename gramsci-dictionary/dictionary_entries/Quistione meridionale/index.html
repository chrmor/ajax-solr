<html><head><title>Gramsci Dictionary: Quistione meridionale</title></head><body><p> Dopo le primissime formulazioni del problema, che gi&agrave; a partire dal 1916 introducevano elementi nuovi sulla base salveminiana della riflessione, G. delinea fin dal 1920 i tratti di una &laquo;quistione meridionale&raquo; come specifica determinazione del capitalismo e si esprime in direzione di una proposta che vede come perno per la &laquo;soluzione del problema agricolo&raquo; l'azione degli &laquo;operai urbani dell'Italia settentrionale&raquo; (Operai e contadini, 3 gennaio 1920, in ON 377). In questa fase &egrave; ancora forte l'influenza dell'esperienza bolscevica, che spinge G. a sostenere che &laquo;i problemi attuali della economia industriale e agricola possono essere risolti solo fuori del Parlamento, contro il Parlamento, dallo Stato operaio&raquo; (ivi, 378). Nel giro di pochi anni, per&ograve;, la questione va precisandosi in G. nelle sue coordinate pi&ugrave; compiutamente politiche e pi&ugrave; fortemente ancorate alla realt&agrave; italiana. Alla proposta di chiamare &ldquo;l'Unit&agrave;&rdquo; il giornale del partito, G. accompagna la considerazione della necessit&agrave; di &laquo;dare importanza specialmente alla questione meridionale, cio&egrave; alla questione in cui il problema dei rapporti tra operai e contadini si pone non soltanto come un problema di rapporto di classe, ma anche e specialmente come un problema territoriale, cio&egrave; come uno degli aspetti della questione nazionale&raquo; (L 130). Il III Congresso del Partito comunista d'Italia si occupa largamente di questione meridionale come dell'aspetto principale, insieme alla questione vaticana, della pi&ugrave; vasta questione agraria, che &egrave; poi il modo di analizzare lo specifico caso storico della formazione e della composizione dello Stato italiano. Il partito deve muoversi su due fronti: &egrave; necessario infatti che esso &laquo;distrugga nell'operaio industriale, il pregiudizio inculcatogli dalla propaganda borghese che il Mezzogiorno sia una palla di piombo che si oppone ai pi&ugrave; grandi sviluppi dell'economia nazionale, e distrugga nel contadino meridionale il pregiudizio ancora pi&ugrave; pericoloso per cui egli vede nel nord d'Italia un solo blocco di nemici di classe&raquo; (Cinque anni di vita del partito, 20-26 gennaio 1926, in CPC 108, corsivo mio). La rottura del blocco storico tradizionale, infatti, e la costruzione di un nuovo blocco sociale anticapitalista, costituito dagli operai e dai contadini, &egrave; per G. in Alcuni temi della quistione meridionale la strada da seguire per affrontare la questione meridionale saldandone la qualit&agrave; nazionale e quella di classe: il duplice, ambizioso obiettivo che G. pone ai compagni di partito poco prima della sua carcerazione &egrave; quello di superare la forma dell'unit&agrave; nazionale di stampo risorgimentale, basata sull'annessione delle regioni del Sud, per sviluppare un reale senso della nazione, attraverso il protagonismo delle masse contadine meridionali nel processo storico attuale (&laquo;dopo gli operai, i contadini sono la parte pi&ugrave; rivoluzionaria della societ&agrave; italiana&raquo;), e contemporaneamente quello di costruire &laquo;un'alleanza politica tra operai del Nord e contadini del Sud per rovesciare la borghesia dal potere di Stato&raquo; (QM 139). Se finora il grande pensiero liberale di cui Giustino Fortunato e Benedetto Croce erano i pi&ugrave; ascoltati esponenti sul fronte del pensiero meridionalista, ma che annoverava anche altri nomi di primo piano, come quello di Gaetano Salvemini, aveva permesso ai governi di Crispi e Giolitti una politica di continua depredazione e marginalizzazione delle masse meridionali, attuata attraverso capziose proposte di divisione della terra che non risolvevano le pi&ugrave; ampie questioni poste dal Mezzogiorno, ma isolavano quest'ultimo sempre pi&ugrave; come una &laquo;grande campagna&raquo; di fronte alla &laquo;grande citt&agrave;&raquo; che &egrave; il Nord, adesso per G. &egrave; tempo che &laquo;l'operaio rivoluzionario di Torino e di Milano diventi il protagonista della quistione meridionale&raquo; (ibid.), e non pi&ugrave; i grandi intellettuali liberali. &laquo;Il Mezzogiorno pu&ograve; essere definito una grande disgregazione sociale; [...] La societ&agrave; meridionale &egrave; un grande blocco agrario costituito di tre strati sociali: la grande massa contadina amorfa e disgregata, gli intellettuali della piccola e media borghesia rurale, i grandi proprietari terrieri e i grandi intellettuali&raquo; (ivi, 150). Proprio l'ultimo strato &egrave; quello che caratterizza e domina &laquo;tutto questo complesso di manifestazioni&raquo; della vita sociale, attraverso la mediazione che a vario livello garantiscono gli intellettuali, della cui casta fa parte anche il clero. Spezzare il legame tra la massa contadina e il ceto dominante &egrave; fondamentale, &laquo;perch&eacute; questo mostruoso blocco agrario [...] nel suo complesso funziona da intermediario e da sorvegliante del capitalismo settentrionale e delle grandi banche&raquo; (ivi, 153): ci&ograve; permette di conservare lo statu quo sia meridionale che settentrionale, perci&ograve; rappresenta un elemento regressivo di dimensione nazionale. G. rivendica l'intuizione della formazione di un blocco alternativo al blocco agrario come un fatto che i comunisti torinesi avevano gi&agrave; in animo nel 1914, quando proposero a Gaetano Salvemini di candidarsi in un collegio torinese per rappresentare in parlamento i contadini del Sud: tuttavia, si trattava allora di uno stadio ancora non maturo dell'elaborazione del nuovo blocco, uno stadio nel quale si riteneva ancora possibile considerare gli intellettuali democratici meridionali come interlocutori del movimento rivoluzionario. Il consenso che i contadini avevano tributato a Salvemini in Puglia alle elezioni del 1913 aveva indotto a ritenere l'intellettuale molfettese il deputato pi&ugrave; degno di essere proposto, ma naturalmente, nel 1926, G. riconosce i limiti di questa operazione. Seppure la questione meridionale viene trattata da G. come un fatto omogeneo, egli non manca tuttavia di rimarcare le differenze fra la composizione sociale e la posizione relativa delle diverse regioni di fronte al problema della modernizzazione. La Sardegna &egrave; diversa dalla Puglia, quindi, e la Sicilia presenta a sua volta specifiche caratteristiche. Proprio in apertura dei Q, nell'indice degli argomenti principali, G. nomina &laquo;la &ldquo;quistione meridionale&rdquo; e la questione delle isole&raquo;. Le virgolette chiariscono che si tratta di un tema ormai canonizzato e che G. lo affronter&agrave; sul versante politico non meno che su quello culturale, all'interno della &laquo;quistione politica degli intellettuali&raquo;. Ma di particolare interesse &egrave; la successione degli argomenti nell'indice. Dopo la questione meridionale troviamo infatti: &laquo;10) Osservazioni sulla popolazione italiana: sua composizione, funzione dell'emigrazione. 11) Americanismo e fordismo&raquo; (<a href='http://dl.gramsciproject.org/quaderno/1/nota/0' target='_blank' class='link-to-note'>Q 1, 0</a>, 5). Se in Q 1, infatti, G. riprende in alcuni casi anche testualmente la riflessione di QM, il nesso con &laquo;Americanismo e fordismo&raquo; &egrave; divenuto programmatico e prevalente, e ci&ograve; spinge la prospettiva complessiva della ricerca in una direzione diversa, pi&ugrave; analitica, di lungo periodo e pi&ugrave; vasta. Non &egrave; un caso che la ripresa C dei Testi A relativi al problema, se in parte compare nel Q 19 come contributo alla definizione storica del Risorgimento, relativamente al ruolo passivo e subalterno delle masse meridionali, appare in forma sostanziale nel Q 22, funzionale alla polarizzazione di due opposti modelli: quello meridionale italiano, caratterizzato da una composizione demografica patologica, tale per cui la popolazione produttiva &egrave; rappresentata da una parte minoritaria del complesso demografico, con la conseguenza di fenomeni morbosi sul piano dell'economia, e quella americana, demograficamente sana e perci&ograve; avviata alla razionalizzazione della produzione e dei processi economici.</p></body></html>