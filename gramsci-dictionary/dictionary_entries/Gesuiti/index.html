<html><head><title>Gramsci Dictionary: Gesuiti</title></head><body><h1>Gesuiti</h1><p> Le numerose ricorrenze nei Q del lemma &laquo;gesuita&raquo; e dei suoi derivati (300 circa), l'intero Q 20 (1934-1935) dedicato ad Azione cattolica-cattolici integrali-gesuiti-modernisti e la frequenza delle note sparse lungo tutta l'opera carceraria intitolate Cattolici integrali-gesuiti-modernisti fanno capire quanta importanza G. assegni alle questioni che qui si prendono in considerazione. Senza dubbio i riferimenti ai gesuiti nei Q e le connotazioni ironiche e sarcastiche con cui lo stesso G. vi fa cenno rivelano la scarsa simpatia che l'autore nutre per la Compagnia di Ges&ugrave;. Le caratteristiche pi&ugrave; frequenti attribuite al gesuita sono &ndash; privilegiando qui i Testi A &ndash; l'essere &laquo;stucchevole&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 53), fautore di &laquo;ipocrisia sociale&raquo; (<a href='http://gramscisource.org/quaderno/1/nota/90' target='_blank' class='link-to-note'>Q 1, 90</a>, 247), &laquo;semifeudale&raquo; (<a href='http://gramscisource.org/quaderno/3/nota/5' target='_blank' class='link-to-note'>Q 3, 5</a>, 290), &laquo;cavilloso&raquo; (<a href='http://gramscisource.org/quaderno/5/nota/101' target='_blank' class='link-to-note'>Q 5, 101</a>, 630), di &laquo;forma meschina, ristretta&raquo; (<a href='http://gramscisource.org/quaderno/3/nota/41' target='_blank' class='link-to-note'>Q 3, 41</a>, 319), pieno di &laquo;secentismo&raquo; (<a href='http://gramscisource.org/quaderno/3/nota/57' target='_blank' class='link-to-note'>Q 3, 57</a>, 337), apologetico (<a href='http://gramscisource.org/quaderno/3/nota/63' target='_blank' class='link-to-note'>Q 3, 63</a>, 345), autoritario (<a href='http://gramscisource.org/quaderno/3/nota/153' target='_blank' class='link-to-note'>Q 3, 153</a>, 405), espressione di &laquo;vecchiumi di vario genere e retorica&raquo; (<a href='http://gramscisource.org/quaderno/4/nota/5' target='_blank' class='link-to-note'>Q 4, 5</a>, 426), portatore di una &laquo;scuola meccanica&raquo; (<a href='http://gramscisource.org/quaderno/4/nota/50' target='_blank' class='link-to-note'>Q 4, 50</a>, 487), untuoso (<a href='http://gramscisource.org/quaderno/17/nota/16' target='_blank' class='link-to-note'>Q 17, 16</a>, 1920). I gesuiti acquistano &laquo;strapotere&raquo; (<a href='http://gramscisource.org/quaderno/5/nota/1' target='_blank' class='link-to-note'>Q 5, 1</a>, 539) facendosi passare per coloro che &laquo;combattevano Machiavelli pur applicandone i principii&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 422). Essi sono l'espressione di un cristianesimo da Controriforma e &laquo;la Controriforma ha isterilito questo pullulare di forze popolari: la Compagnia di Ges&ugrave; &egrave; l'ultimo grande ordine religioso, di origine reazionario e autoritario, con carattere repressivo e &ldquo;diplomatico&rdquo;, che ha segnato, con la sua nascita, l'irrigidimento dell'organismo cattolico [...] Il cattolicismo &egrave; diventato &ldquo;gesuitismo&rdquo;&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384). &egrave; da tenere presente che il sostantivo &laquo;gesuitismo&raquo;, l'aggettivo &laquo;gesuitico&raquo; e l'avverbio &laquo;gesuiticamente&raquo;, molto frequenti nei Q, sono sempre utilizzati per designare qualcosa di spregevole e mellifluo (cfr. <a href='http://gramscisource.org/quaderno/23/nota/36' target='_blank' class='link-to-note'>Q 23, 36</a>, 2232). Da qui le espressioni &laquo;gesuitismo letterario&raquo; (ad esempio <a href='http://gramscisource.org/quaderno/2/nota/91' target='_blank' class='link-to-note'>Q 2, 91</a>, 249; <a href='http://gramscisource.org/quaderno/3/nota/13' target='_blank' class='link-to-note'>Q 3, 13</a>, 299; <a href='http://gramscisource.org/quaderno/3/nota/38' target='_blank' class='link-to-note'>Q 3, 38</a>, 315): &laquo;gesuitico&raquo; indica essenzialmente &laquo;un conformismo artificioso, fittizio&raquo; (<a href='http://gramscisource.org/quaderno/14/nota/61' target='_blank' class='link-to-note'>Q 14, 61</a>, 1719), che sterilizza lo spirito popolare con il &laquo;paternalismo&raquo; verso i semplici (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1381 e <a href='http://gramscisource.org/quaderno/23/nota/51' target='_blank' class='link-to-note'>Q 23, 51</a>, 2245-6), usa astuzia, diplomazia, demagogia (<a href='http://gramscisource.org/quaderno/8/nota/104' target='_blank' class='link-to-note'>Q 8, 104</a>, 1002). Ma significa anche morale &laquo;&ldquo;mercantile&rdquo;&raquo; (<a href='http://gramscisource.org/quaderno/16/nota/10' target='_blank' class='link-to-note'>Q 16, 10</a>, 1864), &laquo;bassezza morale&raquo; (<a href='http://gramscisource.org/quaderno/5/nota/66' target='_blank' class='link-to-note'>Q 5, 66</a>, 602), ipocrisia (<a href='http://gramscisource.org/quaderno/9/nota/11' target='_blank' class='link-to-note'>Q 9, 11</a>, 1103), per cui, &laquo;nei nostri paesi [...] il cristianesimo [...] &egrave; diventato gesuitismo, cio&egrave; una grande ipocrisia sociale&raquo; (<a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 247). Molte di queste caratteristiche si sono manifestate durante il Risorgimento italiano, quando i gesuiti hanno assunto posizioni &laquo;austriacanti&raquo; (<a href='http://gramscisource.org/quaderno/7/nota/98' target='_blank' class='link-to-note'>Q 7, 98</a>, 925), antipatriottiche (<a href='http://gramscisource.org/quaderno/19/nota/50' target='_blank' class='link-to-note'>Q 19, 50</a>, 2070), &laquo;tendenze reazionarie nell'interpretazione del Risorgimento&raquo; (<a href='http://gramscisource.org/quaderno/9/nota/113' target='_blank' class='link-to-note'>Q 9, 113</a>, 1180). Avendo il compito di essere guardiani dell'ortodossia (<a href='http://gramscisource.org/quaderno/14/nota/26' target='_blank' class='link-to-note'>Q 14, 26</a>, 1684), i gesuiti seguono e impongono una disciplina militare e un'obbedienza perinde ac cadaver (<a href='http://gramscisource.org/quaderno/8/nota/45' target='_blank' class='link-to-note'>Q 8, 45</a>, 968). Nella lotta per l'egemonia essi si attestano prevalentemente nel campo intellettuale, ideologico e culturale, cercando di &laquo;eliminare i contrasti [...] tra la religione e la scienza&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 853) e di &laquo;assorbire il positivismo&raquo; (<a href='http://gramscisource.org/quaderno/7/nota/47' target='_blank' class='link-to-note'>Q 7, 47</a>, 894) senza scadere nel modernismo. Di fatto, nel tradurre &laquo;per l'uomo moderno nella terminologia della filosofia moderna&raquo; i dogmi della Chiesa (<a href='http://gramscisource.org/quaderno/10b/nota/28' target='_blank' class='link-to-note'>Q 10 II, 28</a>, 1266) hanno cercato la forma pi&ugrave; efficace per combattere la filosofia moderna e il modernismo. In questo modo essi cercano la &laquo;conquista del mercato culturale da parte del cattolicismo&raquo; e la loro &laquo;attivit&agrave; &egrave; rivolta ad assicurare al Vaticano quel potere indiretto sulla Societ&agrave; e sullo Stato che &egrave; l'essenziale fine strategico dei gesuiti&raquo; (<a href='http://gramscisource.org/quaderno/9/nota/31' target='_blank' class='link-to-note'>Q 9, 31</a>, 1115), che cos&igrave; diventano difensori dei &laquo;diritti della chiesa e del potere cattolico contro il potere laicale [...] contro il liberalismo che voleva la sepa razione della Chiesa dallo Stato&raquo; (<a href='http://gramscisource.org/quaderno/2/nota/13' target='_blank' class='link-to-note'>Q 2, 13</a>, 165). E se anche si presentano come coloro che assumono una posizione equilibrata nella lotta contro gli estremismi dei cattolici integralisti e dei modernisti, al di l&agrave; delle apparenze G. nota che &laquo;sia il modernismo, sia il gesuitismo, sia l'integralismo hanno significati pi&ugrave; vasti che non siano quelli strettamente religiosi: sono &ldquo;partiti&rdquo; nell'&ldquo;impero assoluto internazionale&rdquo; che &egrave; la Chiesa Romana ed essi non possono evitare di porre in forma religiosa problemi che spesso sono puramente mondani, di &ldquo;dominio&rdquo;&raquo; (<a href='http://gramscisource.org/quaderno/14/nota/53' target='_blank' class='link-to-note'>Q 14, 53</a>, 1712). Si spiega allora perch&eacute; i gesuiti si dedichino all'espansione della Chiesa in regioni strategiche come la Cina, il Giappone, gli Stati Uniti e l'America del Sud. Rappresentano, con questo, l'espressione pi&ugrave; chiara del progetto di neocristianit&agrave; promosso dalla Chiesa nel mondo intero in risposta alle proposte rivoluzionarie introdotte dalla Riforma: &laquo;il gesuitismo, col suo culto del papa e l'organizzazione di un impero assoluto spirituale, &egrave; la fase pi&ugrave; recente del cristianesimo cattolico&raquo; (<a href='http://gramscisource.org/quaderno/23/nota/37' target='_blank' class='link-to-note'>Q 23, 37</a>, 2233). Con le sue contraddizioni, anche nell'America del Sud &laquo;il gesuitismo [...] serve come mezzo di governo per mantenere al potere le piccole oligarchie tradizionali, che perci&ograve; non fanno che una lotta blanda e molle&raquo; (<a href='http://gramscisource.org/quaderno/1/nota/107' target='_blank' class='link-to-note'>Q 1, 107</a>, 98), mentre ha cercato di fare della missione in Paraguay un simbolo dell'utopia cristiana. In realt&agrave;, l'esperienza dello &laquo;Stato gesuitico del Paraguay&raquo; &egrave; legata &laquo;al vecchio protezionismo [...] Si potrebbe applicare ad essi il giudizio del Croce sullo Stato del Paraguay: che si tratti, cio&egrave;, di un modo per un savio sfruttamento capitalistico nelle nuove condizioni che rendono impossibile (almeno in tutta la sua esplicazione ed estensione) la politica economica liberale&raquo; (<a href='http://gramscisource.org/quaderno/7/nota/91' target='_blank' class='link-to-note'>Q 7, 91</a>, 920).</p><h2>GIOVANNI SEMERARO</h2></body></html>