<html><head><title>Gramsci Dictionary: Empirismo</title></head><body><h1>Empirismo</h1><p> Al lemma G. dedica una nota: &laquo;Nozioni enciclopediche. Empirismo. Significato equivoco del termine. Si adopera il termine empirismo, comunemente, nel senso di non-scientifico. Ma lo si adopera anche nel senso di non categorico (proprio delle categorie filosofiche) e quindi di &ldquo;concreto&rdquo; e reale nel senso &ldquo;corposo&rdquo; della parola. Realt&agrave; empirica e realt&agrave; categorica ecc. Per il Croce, per esempio le scienze filosofiche sono le sole e vere scienze, mentre le scienze fisiche o esatte sono &ldquo;empiriche&rdquo; e astratte, perch&eacute; per l'idealismo la natura &egrave; una astrazione convenzionale, di &ldquo;comodo&rdquo;, ecc.&raquo; (<a href='http://gramscisource.org/quaderno/9/nota/59' target='_blank' class='link-to-note'>Q 9, 59</a>, 1131). In altri luoghi il lemma viene accostato, nel suo uso politico, all'opportunismo, ad esempio a proposito della filosofia politica di Gentile (<a href='http://gramscisource.org/quaderno/1/nota/87' target='_blank' class='link-to-note'>Q 1, 87</a>, 88, Testo A; <a href='http://gramscisource.org/quaderno/13/nota/40' target='_blank' class='link-to-note'>Q 13, 40</a>, 1652, Testo C), oppure a proposito del metodo con cui alcuni politici affrontano problemi pratici (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179); altrove l'empirismo, nella sua estremizzazione, viene paradossalmente accostato all'attualismo, come tendenza a negare qualsiasi nesso tra i problemi attuali e le soluzioni ricavate da esperienze passate (<a href='http://gramscisource.org/quaderno/6/nota/85' target='_blank' class='link-to-note'>Q 6, 85</a>, 758). Un'ulteriore occorrenza del lemma &egrave; in rapporto all'analisi dei problemi del Risorgimento italiano: criticando una serie di interpretazioni del nostro Risorgimento, ritenute ideologiche, &laquo;cio&egrave; che non si rivolgevano a suscitare forze politiche attuali&raquo;, G. nota come ci&ograve; non sia altro che &laquo;un documento della primitivit&agrave; dei vecchi partiti politici, dell'empirismo immediato di ogni azione costruttiva (compresa quella dello Stato), dell'assenza nella vita italiana di ogni movimento &ldquo;vertebrato&rdquo; che abbia in s&eacute; possibilit&agrave; di sviluppo permanente e continuo&raquo; (<a href='http://gramscisource.org/quaderno/9/nota/107' target='_blank' class='link-to-note'>Q 9, 107</a>, 1171, Testo A; <a href='http://gramscisource.org/quaderno/19/nota/5' target='_blank' class='link-to-note'>Q 19, 5</a>, 1984, Testo C).</p><h2>LELIO LA PORTA</h2></body></html>