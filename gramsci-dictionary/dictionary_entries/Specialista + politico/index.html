<html><head><title>Gramsci Dictionary: Specialista + politico</title></head><body><h1>Specialista + politico</h1><p> L'espressione compare in questa formulazione solo in un Testo C del 1932, Q 12, 3 (Testo A <a href='http://gramscisource.org/quaderno/4/nota/72' target='_blank' class='link-to-note'>Q 4, 72</a>). Qui G., nella nota intitolata Il nuovo intellettuale, individua le diversit&agrave; intercorrenti fra l'intellettuale tradizionale e quello del mondo moderno: il primo incarnato dal giornalista &ldquo;volgare&rdquo; quale sintesi di letterato, filosofo e artista, il secondo, ossia &laquo;il nuovo intellettuale&raquo; che costituisce la base del &laquo;nuovo intellettualismo&raquo;, che deve avere come elemento costitutivo l'educazione tecnica &laquo;implicitamente legata al lavoro industriale anche pi&ugrave; primitivo (manovale)&raquo; (<a href='http://gramscisource.org/quaderno/4/nota/72' target='_blank' class='link-to-note'>ivi</a>, 514). I caratteri di questo nuovo intellettuale G. li aveva peraltro gi&agrave; tratteggiati nello scritto sulla questione meridionale (1926): &laquo;L'industria ha introdotto un nuovo tipo di intellettuale; l'organizzatore tecnico, lo specialista della scienza applicata. Nelle societ&agrave;, dove le forze economiche si sono sviluppate in senso capitalistico [...] &egrave; questo [...] tipo di intellettuale che ha prevalso, con tutte le sue caratteristiche di ordine e disciplina intellettuale&raquo; (QM 150). Nella nota carceraria G. sottolinea come vi sia una differenza notevole fra l'intellettuale che ritiene l'eloquenza &laquo;motrice degli affetti&raquo; (il &laquo;tipo corrente di intellettuale&raquo;, ossia l'avvocato, l'impiegato) e il &laquo;nuovo intellettuale-costruttore, organizzatore, &ldquo;persuasore permanentemente&rdquo; e pure superiore allo spirito astratto matematico: dalla tecnica-lavoro giunge alla tecnica-scienza e alla concezione &ldquo;umanistico-storica&rdquo;, senza la quale si rimane &ldquo;specialista&rdquo; e non si diventa &ldquo;dirigente&rdquo; (specialista della politica)&raquo; (<a href='http://gramscisource.org/quaderno/4/nota/72' target='_blank' class='link-to-note'>ibid.</a>). Interessante &egrave; notare che il passaggio storico-autobiografico dall'intellettuale volgare al nuovo intellettuale &egrave; individuato nell'esperienza dell'&ldquo;Ordine Nuovo&rdquo; settimanale, che nel pieno dell'occupazione delle fabbriche aveva permesso di aggiungere al sostantivo &ldquo;giornalismo&rdquo; l'aggettivo &ldquo;politico&rdquo;; una specializzazione, il giornalismo, divenuta politica nel fuoco dell'esperienza diretta della fabbrica: &laquo;gli articoli dell'&ldquo;Ordine Nuovo&rdquo; non erano fredde architetture intellettuali, ma sgorgavano dalla discussione nostra con gli operai migliori, elaboravano sentimenti, volont&agrave;, passioni reali della classe operaia torinese, che erano state da noi saggiate e provocate&raquo; (Il programma dell'&ldquo;Ordine Nuovo&rdquo;, 14 agosto 1920, in ON 622); erano la presa d'atto di una realt&agrave; costituita da una serie di processi aventi come fine la liberazione della classe operaia. L'&ldquo;Ordine Nuovo&rdquo; era stato la palestra nella quale avevano saggiato le loro forze i futuri &ldquo;specialisti + politici&rdquo;; infatti, &laquo;su questa base ha lavorato l'&ldquo;Ordine Nuovo&rdquo; settimanale per sviluppare certe forme di nuovo intellettualismo e per determinarne i nuovi concetti, e questa non &egrave; stata una delle minori ragioni del suo successo, perch&eacute; una tale impostazione corrispondeva ad aspirazioni latenti e era conforme allo sviluppo delle forme reali di vita&raquo; (<a href='http://gramscisource.org/quaderno/12/nota/3' target='_blank' class='link-to-note'>Q 12, 3</a>, 1551, Testo C). Nella nota di seconda stesura il nuovo intellettuale &egrave; &laquo;costruttore, organizzatore, &ldquo;persuasore permanentemente&rdquo;&raquo; in quanto riesce a &laquo;mescolarsi attivamente alla vita pratica&raquo; (<a href='http://gramscisource.org/quaderno/12/nota/3' target='_blank' class='link-to-note'>ibid.</a>), si propone come &laquo;agente di attivit&agrave; generali&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1523), pur non dimenticando mai il suo compito di portatore di conoscenze specifiche, di sapere reale. In sostanza, rispetto alla prima stesura G. insiste molto sull'aspetto della praxis, dell'azione che comporta il mescolarsi con la vita pratica proprio nel senso delle marxiane Tesi su Feuerbach. Quindi l'espressione &ldquo;specialista + politico&rdquo; ha un significato ambivalente: da un lato si tratta dell'intellettuale che, grazie alla capacit&agrave; di inquadrare in una generale attivit&agrave; teorica e pratica le sue conoscenze specifiche, va al di l&agrave; della divisione intellettuale e manuale del lavoro; dall'altro si tratta del politico-dirigente capace di integrare la propria conoscenza specializzata con l'attivit&agrave; teorico-pratica generale &laquo;senza la quale si rimane &ldquo;specialista&rdquo; e non si diventa &ldquo;dirigente&rdquo; (specialista + politico)&raquo; (<a href='http://gramscisource.org/quaderno/12/nota/3' target='_blank' class='link-to-note'>Q 12, 3</a>, 1551). L'espressione ha poi un terzo significato, che si potrebbe definire prospettico: indica quel processo attraverso il quale i produttori, separando la scienza dal capitale, si riappropriano delle forze produttive nell'ottica di una trasformazione socialista che si andrebbe a concretizzare, a livello storico, in un ribaltamento dei rapporti fra governanti e governati e, perci&ograve;, nella concretizzazione della &laquo;societ&agrave; regolata&raquo; in cui l'esistenza di governati e governanti non ha pi&ugrave; necessit&agrave; di essere. Il nuovo intellettuale deve sottoporsi a un lungo periodo di preparazione nel corso del quale dovr&agrave; superare l'anacronismo tipico del dirigente politico tradizionale, &laquo;preparato solo per le attivit&agrave; giuridico-formali&raquo;; infatti &laquo;il dirigente deve avere quel minimo di coltura generale tecnica che gli permetta, se non di &ldquo;creare&rdquo; autonomamente la soluzione giusta, di saper giudicare fra le soluzioni prospettate dagli esperti e scegliere quindi quella giusta dal punto di vista &ldquo;sintetico&rdquo; della tecnica politica&raquo; (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1532). Il soggetto che consente la realizzazione di questa sintesi &egrave; quello che nella societ&agrave; civile riesce a compiere la funzione che nella societ&agrave; politica &egrave; assolta dallo Stato, la funzione di saldare gli intellettuali del gruppo dominante con quelli tradizionali elaborando &laquo;i proprii componenti&raquo;; si tratta del partito politico, che trasforma i propri militanti da elementi sociali &laquo;economici&raquo; in &laquo;intellettuali politici qualificati, dirigenti, organizzatori di tutte le attivit&agrave; e le funzioni inerenti all'organico sviluppo di una societ&agrave; integrale, civile e politica&raquo; (<a href='http://gramscisource.org/quaderno/12/nota/1' target='_blank' class='link-to-note'>ivi</a>, 1522). Lo specialista + politico, ossia &laquo;il nuovo intellettuale qualificato&raquo;, sostiene G., opera esattamente nella direzione inversa rispetto a quel senso di rassegnazione e di ineluttabilit&agrave; delle cose diffuso dall'atteggiamento di rifiuto dell'impegno tipico dell'intellettuale crociano, che &egrave; abilitato a fare soltanto l'intellettuale, mentre il politico, sempre secondo Croce, deve fare soltanto il politico; proprio questo distinzionismo determina l'accettazione dello status quo: &laquo;Il non volersi impegnare a fondo, il distinguere fra ci&ograve; che deve fare un intellettuale e ci&ograve; che il politico (come se l'intellettuale non fosse anche un politico e non solo un politico dell'... intellettualit&agrave;) e in fondo tutta la concezione storica crociana &egrave; all'origine di questa diffusione&raquo; (<a href='http://gramscisource.org/quaderno/15/nota/36' target='_blank' class='link-to-note'>Q 15, 36</a>, 1790).</p><h2>LELIO LA PORTA</h2></body></html>