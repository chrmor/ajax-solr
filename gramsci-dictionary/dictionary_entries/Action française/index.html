<html><head><title>Gramsci Dictionary: Action fran&#231;aise</title></head><body><p> G. torna spesso nei Q su che cosa rappresenti, su che cosa esprima in termini politici e culturali l'Action fran&#231;aise. Importanti le riflessioni di <a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, dedicate alla vita nazionale e alla situazione politica della Terza Repubblica francese. Al centro dell'analisi il movimento di opposizione monarchica intransigente, quale fu appunto l'Action fran&#231;aise nei primi decenni del Novecento. G. pone l'accento sull'atteggiamento di &laquo;giacobino alla rovescia&raquo; tenuto da Maurras nel corso della crisi parlamentare francese del 1925 (<a href='http://dl.gramsciproject.org/quaderno/13/nota/37' target='_blank' class='link-to-note'>ivi</a>, 1642). &laquo;I giacobini &ndash; egli scrive &ndash; impiegavano un certo linguaggio, erano convinti fautori di una determinata ideologia; nel tempo e nelle circostanze date, quel linguaggio e quella ideologia erano ultrarealistici&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ibid.</a>). A differenza del movimento giacobino, l'Action fran&#231;aise e il suo leader risolsero in &laquo;utopie dei letterati&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ivi</a>, 1643) la concretezza politica e il consenso ottenuto che avevano segnato quel movimento rivoluzionario. In effetti l'illusione di poter prevedere tutto, in maniera &laquo;&ldquo;minuziosissima&rdquo;&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ibid.</a>), prescindendo dal movimento reale, imped&igrave; a Maurras e al suo movimento ogni possibilit&agrave; di vera azione politica, dimostrando che, a prescindere dalle formule (&laquo;&ldquo;Politique d'abord&rdquo;&raquo;, la pi&ugrave; famosa), nella sua concezione esistevano &laquo;molti tratti simili a quelli di certe teorie formalmente catastrofiche di certo economismo e sindacalismo&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ivi</a>, 1647). Indirettamente G. evoca il rapporto mito-utopia, che affronta all'inizio del Q 13 quando spiega come il Principe possa essere letto come &laquo;esemplificazione storica del &ldquo;mito&rdquo; sorelliano&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1555) in opposizione a ogni &laquo;fredda utopia&raquo; che, predisegnando un quadro d'azione minuziosamente analitico, impedisce la concreta formazione di una &laquo;volont&agrave; collettiva&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1556). Se a questo si aggiunge che &laquo;l'acre polemica col Vaticano e la riorganizzazione del clero e delle associazioni cattoliche che ne fu una conseguenza, ha rotto il solo legame che l'Action Fran&#231;aise aveva con le grandi masse nazionali&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1645), si ottiene la dimostrazione della debolezza politica di Maurras e dell'Action fran&#231;aise, l'incapacit&agrave; di operare in termini di consenso collettivo (non per caso G. definisce l'Action fran&#231;aise stessa come &laquo;un esercito costituito di soli ufficiali&raquo;: <a href='http://dl.gramsciproject.org/quaderno/13/nota/37' target='_blank' class='link-to-note'>ivi</a>, 1644).</p></body></html>