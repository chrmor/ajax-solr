<html><head><title>Gramsci Dictionary: Mezzadria</title></head><body><h1>Mezzadria</h1><p> In <a href='http://gramscisource.org/quaderno/16/nota/28' target='_blank' class='link-to-note'>Q 16, 28</a>, 1900 G. definisce la mezzadria come &laquo;un contratto di partecipazione o di semplice affitto con pagamento in natura, fissato nella met&agrave;, o anche pi&ugrave;, del raccolto, oltre le prestazioni speciali o &ldquo;angherie&rdquo;&raquo;. &Egrave; quest'ultimo un termine che risale al periodo feudale; da esso &ndash; precisa G. &ndash; &egrave; derivato poi &ldquo;vessazione&rdquo;, &laquo;ancora impiegato in Sicilia per indicare certe prestazioni obbligatorie alle quali &egrave; tenuto il lavoratore agricolo nei suoi rapporti contrattuali col proprietario o gabellotto o subaffittuario da cui ha ottenuto una terra a cos&igrave; detta mezzadria&raquo; (<a href='http://gramscisource.org/quaderno/16/nota/28' target='_blank' class='link-to-note'>ibid.</a>). Questo contratto vessatorio tra il proprietario terriero e il bracciante era particolarmente diffuso non tanto nel Mezzogiorno d'Italia quanto nelle valli padane. Qui, infatti, la sovrappopolazione non era riuscita a trovare uno sbocco nell'emigrazione, come accadeva invece al Sud. Inoltre, i proprietari terrieri padani avevano messo in atto una politica mirante a non &laquo;consolidare in un'unica classe di braccianti e di mezzadri la popolazione lavoratrice&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2026). Per perseguire questo fine essi avevano alternato &laquo;alla mezzadria la conduzione ad economia&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>): cos&igrave; facendo, si determinava una &laquo;selezione di mezzadri privilegiati&raquo;, destinati a essere i loro alleati (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). G. individua in Napoli la citt&agrave; in cui &laquo;la maggior parte dei proprietari terrieri del Mezzogiorno (nobili e no) spendono la rendita agraria&raquo; e fanno s&igrave; che intorno a poche migliaia di famiglie si concentri tutta la vita della citt&agrave;, &laquo;con le sue industrie partigianesche, coi suoi mestieri ambulanti, con lo sminuzzamento inaudito dell'offerta immediata di merci e servizi agli sfaccendati che circolano nelle strade&raquo; (<a href='http://gramscisource.org/quaderno/22/nota/2' target='_blank' class='link-to-note'>Q 22, 2</a>, 2142). Ci&ograve; perch&eacute; la media e la piccola propriet&agrave; terriera non sono, secondo G., nelle mani dei coltivatori, bens&igrave; in quelle di borghesi a cui la terra &egrave; concessa &laquo;a mezzadria primitiva (cio&egrave; in affitto con corresponsione in natura e servizi) o in enfiteusi&raquo; (<a href='http://gramscisource.org/quaderno/22/nota/2' target='_blank' class='link-to-note'>ivi</a>, 2143). Ne deriva un vero e proprio &laquo;sfruttamento usuraio dei contadini tenuti al margine della denutrizione&raquo; (<a href='http://gramscisource.org/quaderno/22/nota/2' target='_blank' class='link-to-note'>ibid.</a>).</p><h2>ANTONELLA AGOSTINO</h2></body></html>