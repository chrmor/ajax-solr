<html><head><title>Gramsci Dictionary: Rapporti di forza</title></head><body><p> Il concetto di &laquo;rapporti di forza&raquo;, sebbene non compaia esplicitamente molte volte nei Q, &egrave; centrale nel pensiero di G. Una buona parte dei pi&ugrave; discussi concetti presenti nei Q hanno un legame organico con &laquo;rapporti di forza&raquo;. In effetti, non si possono capire adeguatamente la lotta egemonica, la costituzione della societ&agrave; civile e i suoi legami con lo Stato stricto sensu, e nemmeno la formazione di una coscienza critica della realt&agrave;, senza il richiamo al concetto in questione. Esso si presenta, esplicitamente o implicitamente, nelle varie concrete &laquo;analisi delle situazioni&raquo; attuate da G. dai tempi della sua giovinezza fino ai Q. Qui il termine &egrave; utilizzato soprattutto nel fondamentale <a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, intitolato Analisi delle situazioni: rapporti di forza. Ma, al di l&agrave; di queste utilizzazioni concrete, il concetto occupa un ruolo determinante in quella che si potrebbe chiamare l'ontologia sociale di G.  In <a href='http://dl.gramsciproject.org/quaderno/13/nota/16' target='_blank' class='link-to-note'>Q 13, 16</a>, che riprende <a href='http://dl.gramsciproject.org/quaderno/8/nota/84' target='_blank' class='link-to-note'>Q 8, 84</a>, G. infatti cerca di definire l'essenza della prassi politica. Sulla base della sua peculiare lettura di Machiavelli egli afferma: &laquo;Il troppo (e quindi superficiale e meccanico) realismo politico porta spesso ad affermare che l'uomo di Stato deve operare solo nell'ambito della &ldquo;realt&agrave; effettuale&rdquo;, non interessarsi del &ldquo;dover essere&rdquo;, ma solo dell'&ldquo;essere&rdquo;&raquo; (<a href='http://dl.gramsciproject.org/quaderno/13/nota/16' target='_blank' class='link-to-note'>Q 13, 16</a>, 1577). Come si sa, l'espressione &ldquo;machiavellismo&rdquo; &egrave; stata spesso legata a questo realismo politico superficiale; G. invece afferma chiaramente: &laquo;Machiavelli non &egrave; un mero scienziato; egli &egrave; un uomo di parte, di passioni poderose, un politico in atto, che vuole creare nuovi rapporti di forza e perci&ograve; non pu&ograve; non occuparsi del &ldquo;dover essere&rdquo;, certo non inteso in senso moralistico&raquo; (<a href='http://dl.gramsciproject.org/quaderno/13/nota/16' target='_blank' class='link-to-note'>ibid.</a>, corsivo mio). Non si tratta dunque di rifiutare a priori il momento teleologico nell'azione politica, ma di &laquo;vedere se il &ldquo;dover essere&rdquo; &egrave; un atto arbitrario o necessario, &egrave; volont&agrave; concreta, o velleit&agrave;, desiderio, amore con le nuvole&raquo; (<a href='http://dl.gramsciproject.org/quaderno/13/nota/16' target='_blank' class='link-to-note'>ivi</a>, 1578). Dopo aver affermato che &laquo;il politico in atto &egrave; un creatore, un suscitatore&raquo;, G. chiarisce che esso non &laquo;crea dal nulla, n&eacute; si muove nel vuoto torbido dei suoi desideri e sogni&raquo;, ma si fonda &ndash; e qui riprende una nota espressione di Machiavelli &ndash; sulla &laquo;realt&agrave; effettuale&raquo;. Ma &egrave; nella definizione di cosa sia questa realt&agrave; effettuale, ossia nell'esplicitare la sua ontologia dell'essere sociale, che G. rivela tutta l'importanza del concetto che stiamo analizzando. Egli si chiede: la &laquo;realt&agrave; effettuale [...] &egrave; forse qualcosa di statico e immobile o non piuttosto un rapporto di forze in continuo movimento e mutamento di equilibrio?&raquo; (<a href='http://dl.gramsciproject.org/quaderno/13/nota/16' target='_blank' class='link-to-note'>ibid.</a>). Qui dunque i rapporti di forza sono elevati a una determinazione fondamentale della stessa realt&agrave; effettuale, cio&egrave; a un momento causale della sua dinamica ontologica dialetticamente contraddittoria. La posizione teleologica, il &ldquo;dover essere&rdquo;, se si basa su una giusta analisi della causalit&agrave; posta da questi rapporti di forza, pu&ograve; cos&igrave; incidere su di essi e cambiarli. E quindi, proprio perch&eacute; chi parla di rapporti di forza parla anche e allo stesso tempo di una realt&agrave; storica e mutevole, G. pu&ograve; concludere: &laquo;Il &ldquo;dover essere&rdquo; &egrave; quindi concretezza, anzi &egrave; la sola interpretazione realistica e storicistica della realt&agrave;, &egrave; solo storia in atto e filosofia in atto, sola politica&raquo;. Dunque, G. sa &ndash; e lo dice in <a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1588, su cui torneremo &ndash; che &laquo;l'osservazione pi&ugrave; importante da fare a proposito di ogni analisi concreta dei rapporti di forza &egrave; questa: che tali analisi non possono e non debbono essere fine a se stesse (a meno che non si scriva un capitolo di storia del passato) ma acquistano un significato solo se servono a giustificare una attivit&agrave; pratica, una iniziativa di volont&agrave;&raquo;. La pi&ugrave; sistematica utilizzazione del concetto di rapporti di forza &egrave; quello che possiamo leggere in <a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1578-9 un Testo C che riprende &ndash; con alterazioni e integrazioni &ndash;due Testi A, <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a> e <a href='http://dl.gramsciproject.org/quaderno/8/nota/163' target='_blank' class='link-to-note'>Q 8, 163</a>. G.sipropone di sviluppare uno dei suoi principali contributi a quello che chiama pi&ugrave; volte &laquo;la scienza della politica della filosofia della prassi&raquo;, ossia la sua proposta di &laquo;analisi delle situazioni&raquo;. Anche qui possiamo vedere un punto di contatto tra G. e Lenin, il quale, come si sa, affermava che &laquo;l'analisi concreta di situazioni concrete&raquo; &egrave; niente di meno che l'&laquo;essenza del marxismo&raquo;. Ribadendo la centralit&agrave; che il concetto di rapporti di forza ha nel suo pensiero, G. comincia questo paragrafo affermando che &laquo;&egrave; il problema dei rapporti tra struttura e superstrutture che bisogna impostare esattamente e risolvere per giungere a una giusta analisi delle forze che operano nella storia di un determinato periodo e determinare il loro rapporto&raquo;. In effetti, questo che G. definisce come problema ha un posto ontologico e metodologico decisivo nella sua concezione del materialismo storico. Lo conferma la sua nota definizione di &ldquo;catarsi&rdquo;; in effetti, individuando nella catarsi &laquo;il passaggio dal momento meramente economico (o egoistico-passionale) al momento etico-politico, cio&egrave; l'elaborazione superiore della struttura in superstruttura nella coscienza degli uomini&raquo;, G. ricorda che questa elaborazione &egrave; &laquo;il punto di partenza per tutta la filosofia della praxis&raquo; (<a href='http://dl.gramsciproject.org/quaderno/10b/nota/6' target='_blank' class='link-to-note'>Q 10 II, 6</a>, 1244, corsivo mio). Altres&igrave;, il rapporto organico tra questi due paragrafi &egrave; dimostrato dal fatto che in entrambi compaiono quelli che per G. sono due canoni metodologici basilari del marxismo, estratti dalla sua specifica lettura della Prefazione del '59 di Marx a Per la critica dell'economia politica, da cui &ndash; scrive G. &ndash; &laquo;si pu&ograve; giungere allo svolgimento di tutta una serie di altri principii di metodologia storica&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1579). Secondo G., in effetti, per attuare una giusta analisi delle situazioni &laquo;occorre muoversi nell'ambito di due principii: 1) quello che nessuna societ&agrave; si pone dei compiti per la cui soluzione non esistano gi&agrave; le condizioni necessarie e sufficienti o esse non siano almeno in via di apparizione e di sviluppo; 2) e quello che nessuna societ&agrave; si dissolve e pu&ograve; essere sostituita se prima non ha svolto tutte le forme di vita che sono implicite nei suoi rapporti&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>; ma v. anche, con una formulazione un po' diversa, <a href='http://dl.gramsciproject.org/quaderno/10b/nota/61' target='_blank' class='link-to-note'>Q 10 II, 61</a>, 1244). In altre parole, occorre tener in conto, nell'analisi dei rapporti di forza e delle situazioni, tanto il momento soggettivo (i compiti posti, il &ldquo;dover essere&rdquo;) quanto quello oggettivo (l'&ldquo;essere&rdquo;, lo svolgimento cio&egrave; delle forme di vita occorrenti perch&eacute; i compiti divengano realistici). Non &egrave; altres&igrave; casuale che G. rimandi subito a un'altra questione decisiva della sua &ldquo;scienza della politica&rdquo;, ossia la necessit&agrave; di &laquo;distinguere i movimenti organici (relativamente permanenti) dai movimenti che si possono chiamare di congiuntura (e si presentano come occasionali, immediati, quasi accidentali). I fenomeni di congiuntura sono certo dipendenti anch'essi da movimenti organici, ma il loro significato non &egrave; di vasta portata storica: essi danno luogo a una critica politica spicciola, del giorno per giorno, che investe i piccoli gruppi dirigenti e le personalit&agrave; responsabili immediatamente del potere. I fenomeni organici danno luogo alla critica storico-sociale&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1579). La distinzione tra fenomeni di congiuntura e organici &egrave; cos&igrave; articolata con l'altra distinzione fondamentale della scienza della politica gramsciana, quella tra piccola e grande politica. La confusione tra questi due livelli della realt&agrave; politico-sociale ha gravi implicazioni: &laquo;L'errore in cui si cade spesso nelle analisi storico-politiche consiste nel non saper trovare il giusto rapporto tra ci&ograve; che &egrave; organico e ci&ograve; che &egrave; occasionale: si riesce cos&igrave; o ad esporre come immediatamente operanti cause che invece sono operanti mediatamente, o ad affermare che le cause immediate sono le sole cause efficienti; nell'un caso si ha l'eccesso di &ldquo;economismo&rdquo; o di dot trinarismo pedantesco, dall'altro l'eccesso di &ldquo;ideologismo&rdquo;, nell'un caso si sopravalutano le cause meccaniche; nell'altro si esalta l'elemento volontaristico e individuale&raquo;. E G. conclude: &laquo;Se l'errore &egrave; grave nella storiografia, ancor pi&ugrave; grave diventa nell'arte politica, quando si tratta non di ricostruire la storia passata ma di costruire quella presente e avvenire&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1580-1). Dopo aver presentato esempi storici di errori di questo tipo, G. ci propone positivamente i criteri a partire dai quali analizzare le situazioni sulla base del concetto di rapporti di forza. Questa analisi, secondo lui, deve procedere in tre momenti organicamente articolati. Il primo &egrave; quello del &laquo;rapporto di forze sociali strettamente legato alla struttura, obbiettivo, indipendente dalla volont&agrave; degli uomini, che pu&ograve; essere misurato coi sistemi delle scienze esatte o fisiche&raquo; (<a href='http://dl.gramsciproject.org/quaderno/11/nota/17' target='_blank' class='link-to-note'>Q 11, 17</a>, 1413). G. rimanda qui di nuovo alla citata Prefazione di Marx, dove si parla di &laquo;cambiamenti materiali&raquo; che &laquo;possono essere esaminati con l'esattezza propria delle scienze naturali&raquo;. Sulla base di questo primo momento oggettivo dei rapporti di forza (dove &laquo;si hanno i raggruppamenti sociali, ognuno dei quali rappresenta una funzione e ha una posizione data nella produzione stessa&raquo; e che, d'altronde, &laquo;&egrave; quello che &egrave;, una realt&agrave; ribelle: nessuno pu&ograve; modificare il numero delle aziende e dei suoi addetti, il numero delle citt&agrave; con la data popolazione urbana&raquo;: <a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1583), si pu&ograve; &laquo;studiare se nella societ&agrave; esistono le condizioni necessarie e sufficienti per una sua trasformazione, [ci&ograve; che] permette di controllare il grado di realismo e di attuabilit&agrave; delle diverse ideologie che sono nate nel suo stesso terreno, nel terreno delle contraddizioni che esso ha generato durante il suo sviluppo&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>). Si tratta dunque della base causale oggettiva sulla quale impostare con realismo ogni proposta soggettiva di intervento teleologico. Il secondo e successivo momento &egrave; quello &laquo;del rapporto delle forze politiche, cio&egrave; la valutazione del grado di omogeneit&agrave;, di autocoscienza e di organizzazione raggiunto dai vari gruppi sociali&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>). Sebbene anche qui prenda le mosse dalla Prefazione di Marx (che parla delle &laquo;forme ideologiche in cui gli uomini prendono coscienza di questo conflitto [economico] e lo portano alla risoluzione&raquo;), G. aggiunge specificazioni &ndash; &laquo;questo momento pu&ograve; essere a sua volta analizzato e distinto in vari gradi, che corrispondono ai diversi momenti della coscienza politica collettiva, cos&igrave; come si sono manifestati finora nella storia&raquo; &ndash; che formano il suo peculiare contributo alla scienza della politica propria della filosofia della prassi, ossia del materialismo storico. Il primo grado di questo secondo momento dei rapporti di forza &laquo;&egrave; quello economico corporativo: un commerciante sente di dover essere solidale con un altro commerciante, un fabbricante con un altro fabbricante, ecc., ma il commerciante non si sente ancora solidale col fabbricante&raquo;. Il secondo grado, che ancora non trascende pienamente il livello economico-corporativo, &laquo;&egrave; quello in cui si raggiunge la coscienza della solidariet&agrave; di interessi fra tutti i membri del gruppo sociale, ma ancora nel campo meramente economico. Gi&agrave; in questo momento si pone la quistione dello Stato, ma solo nel terreno di raggiungere una eguaglianza politico-giuridica coi gruppi dominanti&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1584). Solo nel terzo grado interno al &laquo;rapporto delle forze politiche&raquo; si pu&ograve; parlare propriamente di una coscienza etico-politica di classe. Siamo qui davanti al momento nel quale si pone la questione dell'egemonia: &laquo;Questa &egrave; la fase pi&ugrave; schiettamente politica, che segna il netto passaggio dalla struttura alla sfera delle superstrutture complesse, [dove si pongono, ndr] tutte le quistioni intorno a cui ferve la lotta non sul piano corporativo ma su un piano &ldquo;universale&rdquo; e creando cos&igrave; l'egemonia di un gruppo sociale fondamentale su una serie di gruppi subordinati&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>). Qui si pone un nuovo e pi&ugrave; organico rapporto con lo Stato, che &egrave; certo uno Stato di classe, ma con le caratteristiche proprie della specifica visione gramsciana dello &laquo;Stato integrale&raquo;, risultante di un dinamico rapporto di forze tra la classe dominante e le classi subalterne: &laquo;Lo Stato &egrave; concepito s&igrave; come organismo proprio di un gruppo, destinato a creare le condizioni favorevoli alla massima espressione del gruppo stesso, ma questo sviluppo e questa espansione sono concepiti e presentati come la forza motrice di una espansione universale&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>). Proprio qui risiede la capacit&agrave; della classe dominante di non essere solo dominante, ma di diventare anche dirigente. E G. prosegue: &laquo;Il gruppo dominante viene coordinato concretamente con gli interessi generali dei gruppi subordinati e la vita statale viene concepita come un continuo formarsi e superarsi di equilibri instabili (nell'ambito della legge) tra gli interessi del gruppo fondamentale e quelli dei gruppi subordinati, equilibri in cui gli interessi del gruppo dominante prevalgono ma fino a un certo punto, non cio&egrave; fino al gretto interesse economico-corporativo&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ibid.</a>, corsivo mio). Si vede qui il ruolo decisivo che la nozione di rapporti di forza ha nella definizione gramsciana di Stato. G. parla anche di un terzo momento, &laquo;quello del rapporto delle forze militari, immediatamente decisivo volta per volta&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1585). Qui si devono distinguere due gradi, &laquo;quello militare in senso stretto o tecnico militare e il grado che si pu&ograve; chiamare politico militare&raquo;, gradi che &laquo;nello sviluppo della storia si sono presentati in una grande variet&agrave; di combinazioni&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1585-6). Sebbene G. menzioni il passaggio di questi rapporti economici &laquo;a rapporti politici di forza per culminare nel rapporto militare&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1588), facendo sorgere la supposizione dell'universalit&agrave; e necessit&agrave; di questo terzo momento, l'esempio dato rimanda al &laquo;rapporto di oppressione militare di uno Stato su una nazione che cerca di raggiungere la sua indipendenza statale&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1586). G. non allude alla possibilit&agrave; di applicare questo terzo momento ai rapporti tra le classi sociali. In seguito, sempre come contributo metodologico all'analisi dei rapporti di forza, G. ribadisce una posizione gi&agrave; affermata in testi precarcerari e in altri brani dei Q (in particolare <a href='http://dl.gramsciproject.org/quaderno/13/nota/18' target='_blank' class='link-to-note'>Q 13, 18</a>), per cui &laquo;si pu&ograve; escludere che, di per se stesse, le crisi economiche immediate producano eventi fondamentali; solo possono creare un terreno pi&ugrave; favorevole alla diffusione di certi modi di pensare, di impostare e risolvere le quistioni che coinvolgono tutto l'ulteriore sviluppo della vita statale&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>ivi</a>, 1587). Contro l'economicismo meccanicista, G. sa che &laquo;la rottura dell'equilibrio delle forze non avvenne per cause meccaniche immediate [...], ma avvenne nel quadro di conflitti superiori al mondo economico immediato&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>ibid.</a>). Dunque &laquo;l'elemento decisivo di ogni situazione &egrave; la forza permanentemente organizzata e predisposta di lunga mano che si pu&ograve; fare avanzare quando si giudica che una situazione &egrave; favorevole [...]; perci&ograve; il compito essenziale &egrave; quello di attendere sistematicamente e pazientemente a formare, sviluppare, rendere sempre pi&ugrave; omogenea, compatta, consapevole di se stessa questa forza&raquo; (<a href='http://dl.gramsciproject.org/quaderno/13/nota/18' target='_blank' class='link-to-note'>ivi</a>, 1588). Il momento predominante della dinamica dei rapporti di forza si trova cos&igrave; a livello politico e ideologico, sebbene sulla base delle determinazioni economiche. Nella conclusione del paragrafo, infine, G. ricorda la sua adesione all'undicesima delle marxiane Tesi su Feuerbach, ossia all'ineliminabile articolazione fra teoria e prassi: &laquo;Ma l'osservazione pi&ugrave; importante da fare a proposito di ogni analisi concreta dei rapporti di forza &egrave; questa: che tali analisi non possono e non debbono essere fine a se stesse (a meno che non si scriva un capitolo di storia del passato) ma acquistano un significato solo se servono a giustificare una attivit&agrave; pratica, una iniziativa di volont&agrave;&raquo;. Dunque non si tratta solo di analizzare le situazioni, ma anche di trasformarle.</p></body></html>