<html><head><title>Gramsci Dictionary: Taylorismo</title></head><body><p> Espressioni connesse con le rivoluzionarie innovazioni introdotte nell'organizzazione capitalistica del lavoro grazie all'applicazione dei principi elaborati da F. W. Taylor non sono frequenti nei Q. Tuttavia, i luoghi in cui si parla di Taylor, &laquo;metodo Taylor&raquo;, &laquo;sistema Taylor&raquo;, &laquo;taylorismo&raquo; ecc., di natura assai diversa tra loro, sono quasi sempre di notevole rilevanza. Nell'accingerci a ricostruire il pensiero di G. rispetto al taylorismo occorre sottolineare che, al pari di lemmi apparentati, come &laquo;fordismo&raquo; e &laquo;americanismo&raquo;, esso &egrave; oggetto di analisi e di considerazioni complesse e variegate, anche contraddittorie, piuttosto che di giudizi di valore. La prima ricorrenza si ha nel Q 1, l&agrave; dove G. riconosce che &laquo;anche l'intellettuale &egrave; un &ldquo;professionista&rdquo; che ha le sue &ldquo;macchine&rdquo; specializzate e il suo &ldquo;tirocinio&rdquo;, che ha un suo sistema Taylor&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 33). Non &egrave; di poco conto il fatto che di taylorismo si parli per la prima volta in relazione non agli operai della Ford, ma ai nuovi intellettuali, cio&egrave; (anche se non lo si dice esplicitamente) agli intellettuali &ldquo;organici&rdquo; prodotti e formati attraverso lo sviluppo della produzione capitalistica. La nota ove compare il passo citato &egrave; di fondamentale importanza per la filosofia dei Q. &Egrave; in essa infatti che G. stabilisce la sua originale nozione di intellettuali, intesi come &laquo;tutta la massa sociale che esercita funzioni organizzative in senso lato, sia nel campo della produzione, sia nel campo della cultura, sia nel campo amministrativo-politico&raquo;, e affronta la complessit&agrave; di tale funzione organizzativa, che ha una valenza &laquo;educativo-formativa&raquo;, riconducendola alla peculiare dialettica (senza sintesi) di identit&agrave; e diversit&agrave;, totalit&agrave; e parzialit&agrave;, creativit&agrave; e ripetizione &laquo;sistematica&raquo; (<a href='http://gramscisource.org/quaderno/1/nota/43' target='_blank' class='link-to-note'>ivi</a>, 32-7). La &ldquo;taylorizzazione&rdquo; del lavoro intellettuale, qui in gioco, comporta un'applicazione assai peculiare del principio base del &laquo;sistema Taylor&raquo;, che &egrave; &laquo;l'organizzazione scientifica&raquo; della progettazione come dell'esecuzione del lavoro, ma insieme anche la divaricazione, tendenzialmente radicale, tra i due ambiti: ci&ograve; che ha la sua massima espressione nella catena di montaggio, immortalata da Chaplin in Modern Times, le cui riprese sono contemporanee alla stesura del Q 22, ove G., come gi&agrave; nel Q 4, ricorda &laquo;la frase del Taylor sul &ldquo;gorilla ammaestrato&rdquo;&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2165). Il punto &egrave; che per l'intellettuale &ldquo;professionista&rdquo; di cui, come abbiamo visto, G. parla nel Q 1 e poi nel Q 24, progettazione ed esecuzione possono essere nettamente separate, ma possono anche convivere nella stessa persona o gruppo sociale. La trascrizione del passo citato del Q 1 nel Q 24 rende il pensiero di G. a tale proposito pi&ugrave; preciso e pregnante. Per chiarire che cosa egli intenda per &ldquo;professionista&rdquo;, aggiunge tra parentesi il termine inglese skilled. L'espressione &laquo;&ldquo;sistema Taylor&rdquo;&raquo; viene ora virgolettata e soprattutto compare in posizione strategica un termine che mostra come G. stia delineando i tratti essenziali di quella che oggi si suole chiamare &ldquo;societ&agrave; della conoscenza&rdquo;. L'intero passo, nella versione del Testo C del Q 24, suona cos&igrave;: &laquo;L'intellettuale &egrave; un &ldquo;professionista&rdquo; (skilled), che conosce il funzionamento di proprie &ldquo;macchine&rdquo; specializzate; ha un suo &ldquo;tirocinio&rdquo; e un suo &ldquo;sistema Taylor&rdquo;&raquo; (<a href='http://gramscisource.org/quaderno/24/nota/3' target='_blank' class='link-to-note'>Q 24, 3</a>, 2267). I termini generali del problema si ritrovano gi&agrave; nel Capitale e, con pi&ugrave; radicalit&agrave;, nei Grundrisse, quando Marx parla di general intellect e descrive l'operaio nella moderna grande fabbrica come un'&laquo;appendice della macchina&raquo; (un &ldquo;gorilla ammaestrato&rdquo; ante litteram). Il macchinismo &egrave; effetto dell'intellettualizzazione crescente del sistema industriale, nel quale la scienza diventa la principale forza produttiva. G. presenta una situazione nella quale il ruolo del general intellect (anche se egli non lo chiama cos&igrave;) compie un salto quantitativo e qualitativo, se &egrave; vero che &laquo;nel mondo moderno, la categoria degli intellettuali, cos&igrave; intesa, si &egrave; ampliata in misura inaudita&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 477). Il general intellect, che in Marx appariva una forza anonima, acquista, per cos&igrave; dire, nomi e cognomi, tantissimi nomi e cognomi, perch&eacute;, riprendendo quanto aveva gi&agrave; sostenuto in Alcuni temi della quistione meridionale, del 1926, G. scrive che anche gli intellettuali sono diventati una &laquo;formazione di massa&raquo;, la quale ha &laquo;standardizzato gli individui e come qualifica tecnica e come psicologia&raquo; (<a href='http://gramscisource.org/quaderno/4/nota/49' target='_blank' class='link-to-note'>ibid.</a>; &laquo;come qualifica individuale e come psicologia&raquo; nel corrispettivo Testo C in <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1520). La categoria degli intellettuali subisce un'enorme stratificazione di classe: essa va infatti, nel paragone militare che G. usa, dagli &laquo;ufficiali subalterni&raquo; allo &laquo;stato maggiore &ldquo;organico&rdquo; dell'alta classe industriale&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 477). Quando G. descrive la taylorizzazione del lavoro sia operaio che intellettuale tematizza un duplice processo, che nella sua unit&agrave; appare diviso e contraddittorio. Per un verso si verifica, come abbiamo visto, una &ldquo;standardizzazione&rdquo; dei comportamenti e delle mansioni, ci&ograve; che comporta, si direbbe oggi, dequalificazione, ossia, nel linguaggio di G., quel processo che interessa in modo spiccato gli operai delle fabbriche fordiste ma anche, pi&ugrave; in generale, &laquo;esprime con cinismo brutale il fine della societ&agrave; americana: sviluppare nel lavoratore al massimo grado gli atteggiamenti macchinali ed automatici, spezzare il vecchio nesso psico-fisico del lavoro professionale qualificato che domandava una certa partecipazione attiva dell'intelligenza, della fantasia, dell'iniziativa del lavoratore e ridurre le operazioni al solo aspetto fisico macchinale&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2165). Standardizzazione significa anche meccanizzazione (e in alcuni casi proletarizzazione) di antiche &laquo;professioni che sono ritenute tra le pi&ugrave; &ldquo;intellettuali&rdquo; [...] i compositori a mano, i lynotipisti, gli stenografi, i dattilografi&raquo;, ci&ograve; che stimola G. a descrivere in modo esemplare la nuova qualit&agrave; del lavoro meccanizzato e reso automatico dei tipografi (<a href='http://gramscisource.org/quaderno/22/nota/11' target='_blank' class='link-to-note'>ivi</a>, 2169). Per altro verso la taylorizzazione, quale intellettualizzazione sia del sistema produttivo che della vita sociale, comporta una centralit&agrave; della conoscenza nel sistema, a livelli precedentemente sconosciuti. Il sistema Taylor &egrave; caratterizzato dall'analisi e organizzazione scientifica della progettazione e dell'esecuzione del processo lavorativo. La distanza tra operai e intellettuali sta nel fatto che queste due fasi sono divaricate in modo pieno e incontrovertibile per gli operai, mentre per gli intellettuali la divaricazione delle due fasi &egrave; inevitabilmente (si vorrebbe dire, per definizione) meno radicale e le differenziazioni al loro interno risultano ancor pi&ugrave; marcate. L'intellettuale professionista o skilled conosce il funzionamento delle macchine che determinano la sua &ldquo;specialit&agrave;&rdquo;, in modo diretto e finanche personale; l'operaio, invece, pi&ugrave; &egrave; un &laquo;operaio taylorizzato&raquo;, corrispettivo dell'&laquo;alto capitalismo&raquo; (<a href='http://gramscisource.org/quaderno/3/nota/4' target='_blank' class='link-to-note'>Q 3, 4</a>, 289), pi&ugrave; appare espropriato di qualsiasi forma di conoscenza del processo produttivo. Lo sviluppo e l'estensione del taylorismo-fordismo hanno, da questo punto di vista, inferto un colpo fatale all'orgoglio produttivo degli operai specializzati protagonisti del movimento consiliare all'epoca dell'&ldquo;Ordine Nuovo&rdquo;. Quella categoria permane, ma tende a formare un'&ldquo;aristocrazia operaia&rdquo; e non pu&ograve; pi&ugrave; quindi rivestire il ruolo di avanguardia dell'autonomia e della democrazia proletaria. C'&egrave; un aspetto che complica la questione e la arricchisce. La prima ricorrenza nei Q a proposito di taylorizzazione del lavoro operaio chiarisce che &laquo;la nuova tecnica basata sulla razionalizzazione e il taylorismo ha creato una nuova e originale qualifica psicotecnica e che gli operai di tale qualifica non solo sono pochi, ma sono ancora in divenire&raquo; (<a href='http://gramscisource.org/quaderno/2/nota/138' target='_blank' class='link-to-note'>Q 2, 138</a>, 274). G. si riferisce alla difficolt&agrave;, ben nota alle fabbriche fordiste, di assicurarsi una maestranza che accetti il consumo spietato di forza-lavoro imposto dal taylorismo e constata come molti operai, pur di non adeguarsi a certi ritmi, &laquo;rinunzino all'alto salario di certe aziende per salari minori di altre&raquo;. Aggiunge G. di rendersi ben conto dello sforzo ideologico compiuto dagli &laquo;industriali americani, primo Ford&raquo;, per dimostrare &laquo;che si tratta di una nuova forma di rapporti&raquo; e ricavare cos&igrave; dal taylorismo, &laquo;oltre all'effetto economico degli alti salari, anche degli effetti di egemonia spirituale&raquo;, e conclude: &laquo;ci&ograve; &egrave; normale&raquo; (<a href='http://gramscisource.org/quaderno/2/nota/138' target='_blank' class='link-to-note'>ivi</a>, 275). G. &egrave;, come sappiamo, molto sensibile alla questione egemonica. A questo punto infatti affiora il suo punto di vista critico a proposito del taylorismo e del suo uso capitalistico. Egli risponde positivamente al quesito se si debba ritenere che la razionalizzazione taylorista-fordista sia destinata ad affermarsi e a generalizzarsi, ma a questa previsione fattuale si collega una considerazione che oppone politicamente la sua analisi a quella degli industriali americani e dei loro teorici, a partire da Taylor. La divaricazione tra progettazione ed esecuzione del lavoro inerisce non solo al programma &ldquo;scientifico&rdquo;, ma anche alla posizione etico-politica di Taylor che, per dirla con G., si fonda su un certo modo di rispondere alla domanda &laquo;che cos'&egrave; l'uomo?&raquo;. Si tratta di una filosofia pessimistica del lavoro umano materiale (la stessa che Marx denunciava in Smith), in base alla quale il lavoro manuale appare fondamentalmente pena e sacrificio; proprio per questo esso pu&ograve; venir trattato, teoricamente e praticamente, come attivit&agrave; meramente esecutiva. Ha qui radice la genesi di quella che G. chiama, con riferimento a Taylor, che l'ha esplicitamente formulata, la metafora del gorilla ammaestrato. L'espressione compare sia nel Testo A (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476) sia nel Testo C (<a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1516), senza varianti, tra parentesi. G. scrive: &laquo;Non esiste lavoro puramente fisico e [...] anche l'espressione del Taylor di &ldquo;gorilla ammaestrato&rdquo; [in corsivo solo nel Testo C, ndr] &egrave; una metafora per indicare un limite in una certa direzione: in qualsiasi la voro fisico, anche il pi&ugrave; meccanico e degradato, esiste un minimo di qualifica tecnica, cio&egrave; un minimo di attivit&agrave; intellettuale creatrice&raquo;. &Egrave; una tesi della massima importanza, che si ritrova, nella ricordata polemica con Smith, in pagine mirabili dei Grundrisse. &Egrave; una questione di confini &ndash; tra intellettuali e masse, tra filosofia e senso comune, tra mente e corpo &ndash; non rigidi e univoci, bens&igrave; flessibili e dinamici, che rendono la divisione sociale del lavoro qualcosa che non attiene alla natura bens&igrave; alla storia del genere umano. Quel &laquo;minimo&raquo;, di cui qui parla G., &egrave; passibile di sviluppo, anche rivoluzionario, come quello che comporterebbe &ndash; in una societ&agrave; pi&ugrave; regolata, tale da compiere &laquo;la creazione di un nuovo nesso psico-fisico di un tipo differente da quelli precedenti e indubbiamente di un tipo superiore&raquo; (<a href='http://gramscisource.org/quaderno/22/nota/11' target='_blank' class='link-to-note'>Q 22, 11</a>, 2165) &ndash; un processo che nelle condizioni date, di capitalismo e americanismo, appare come un vero e proprio ossimoro: &laquo;un progresso intellettuale di massa e non solo di scarsi gruppi di intellettuali&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1385). Fuori parentesi, rispetto al passo citato dei Q 4 e 12, viene enunciata un'altra tesi, che regge le fila di quella esposta all'interno della parentesi. Si tratta del fatto che la &laquo;caratteristica essenziale&raquo; che distingue l'attivit&agrave; degli intellettuali da quella &laquo;degli altri raggruppamenti sociali&raquo;, in particolare degli operai, va ritrovata non &laquo;nell'intrinseco dell'attivit&agrave;&raquo;, bens&igrave; &laquo;nel sistema di rapporti in cui essa (o il raggruppamento che la impersona) si viene a trovare&raquo;. Intellettuale o operaio, insomma, si diventa, non si nasce. In altri termini: &laquo;L'operaio non &egrave; specificamente caratterizzato dal lavoro manuale o strumentale [...] ma da questo lavoro in determinate condizioni e in determinati rapporti sociali&raquo; (<a href='http://gramscisource.org/quaderno/4/nota/49' target='_blank' class='link-to-note'>Q 4, 49</a>, 476). Taylor e gli industriali americani ragionano tutto all'incontrario, ma in ultima analisi essi si accorgono, secondo G., del carattere illusorio della loro pretesa di riduzione del lavoro operaio a &ldquo;naturalit&agrave;&rdquo; coltivabile o &ldquo;animalit&agrave;&rdquo; ammaestrabile. Per ricordare il titolo di una celebre commedia di Brecht, G. ritiene che Taylor e gli industriali, in fondo, sanno bene che &laquo;un uomo &egrave; un uomo&raquo;: &laquo;Gli industriali americani hanno ben capito questo. Essi intuiscono che il &ldquo;gorilla ammaestrato&rdquo; rimane pur sempre uomo e pensa di pi&ugrave; o per lo meno ha molta maggior possibilit&agrave; di pensare, almeno quando ha superato la crisi di adattamento. Non solo pensa, ma l'assenza di soddisfazione immediata dal lavoro, l'essere stato come lavoratore ridotto a gorilla ammaestrato, lo pu&ograve; portare a un corso di pensieri poco conformista&raquo; (<a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>, 493). Preso nella sua generalit&agrave;, il taylorismo esiste gi&agrave; prima di Taylor. Da questo punto di vista si pu&ograve; dire che &laquo;c'&egrave; sempre stata una gran parte di umanit&agrave; la cui attivit&agrave; &egrave; stata sempre taylorizzata e ferreamente disciplinata e che essa ha cercato di evadere dai limiti angusti dell'organizzazione esistente che la schiacciava, con la fantasia e col sogno&raquo;. G. aggiunge: &laquo;La pi&ugrave; grande avventura, la pi&ugrave; grande &ldquo;utopia&rdquo; che l'umanit&agrave; ha creato collettivamente, la religione, non &egrave; un modo di evadere dal &ldquo;mondo terreno&rdquo;?&raquo; (<a href='http://gramscisource.org/quaderno/21/nota/13' target='_blank' class='link-to-note'>Q 21, 13</a>, 2132). Non solo al passato: il taylorismo si rivolge anche al futuro, evidenziando il suo carattere ambivalente e contraddittorio. Le ultime ricorrenze compaiono nel Q 29, intitolato Note sullo studio della grammatica. Con riferimento alla scuola e all'apprendimento, si manifestano con maggiore chiarezza problemi e potenzialit&agrave;. Rapportato ai precedenti modi di come &laquo;si apprende la &ldquo;tecnica industriale&rdquo;&raquo;, quello &laquo;artigiano&raquo; e quello delle &laquo;scuole professionali&raquo;, &laquo;con le combinazioni di vari modi&raquo; il &laquo;sistema Taylor-Ford&raquo; appare pi&ugrave; moderno, nel senso che &laquo;crea un nuovo tipo di qualifica e di mestiere&raquo; (<a href='http://gramscisource.org/quaderno/29/nota/6' target='_blank' class='link-to-note'>Q 29, 6</a>, 2349). Pi&ugrave; significativa &egrave; la ricorrenza di <a href='http://gramscisource.org/quaderno/29/nota/2' target='_blank' class='link-to-note'>Q 29, 2</a>, 2343, ove si mette in rapporto il sistema Taylor &ndash; quale meccanismo atto a &laquo;creare un conformismo linguistico nazionale unitario&raquo; &ndash; con l'insopprimibile &laquo;autodidattismo&raquo; che, sulla base di questo &laquo;scheletro pi&ugrave; robusto e omogeneo all'organismo linguistico nazionale di cui ogni individuo &egrave; il riflesso e l'interprete&raquo;, pu&ograve; ora realizzare su &laquo;un piano pi&ugrave; alto l'&ldquo;individualismo&rdquo; espressivo&raquo;. Si vede qui chiaramente come le acquisizioni del taylorismo possano e debbano diventare leva di quel &ldquo;nuovo umanesimo&rdquo; che prospetta e auspica G., ma che si scontra con la storicit&agrave; data nella quale prospera, nella dimensione del capitalismo-americanismo-fordismo, il sistema Taylor. Nuovo umanesimo significa, dal punto di vista del sistema scolastico e della formazione dell'uomo, il contemperamento equilibrato tra standardizzazione e specializzazione da una parte &ndash; i due poli complementari tra i quali si muove la dinamica del taylorismo &ndash;, educazione e formazione disinteressata dall'altra: due grandi eredit&agrave; positive, queste ultime, della tradizione umanistica, le quali devono e possono rivivere attraverso il compiuto sviluppo dell'&ldquo;uomo attivo di massa&rdquo;. Sono finiti i tempi dell'umanesimo a tutto tondo, fautore di universalit&agrave; e creativit&agrave;, ma non &egrave; un male: quell'umanesimo era inevitabilmente destinato a pochi. Nell'epoca della civilt&agrave; di massa, universalit&agrave; e creativit&agrave; sono concepibili solo in una tensione dialettica con la parzialit&agrave; e la standardizzazione: una tensione che pu&ograve; rappresentare una antitesi, come nelle condizioni del sistema sociale dominante, ma pu&ograve; diventare, attraverso un processo di trasformazione, un rapporto di complementarit&agrave; e integrazione. Per poter realizzare &laquo;un progresso intellettuale di massa&raquo; e trasformare la societ&agrave; di massa in una societ&agrave; della conoscenza, il &laquo;tirocinio&raquo; e il &laquo;sistema Taylor&raquo; dell'intellettuale &laquo;professionista&raquo; sono uno strumento prezioso e indispensabile. &laquo;La capacit&agrave; dell'intellettuale di professione di combinare abilmente l'induzione e la deduzione, di generalizzare senza cadere nel vuoto formalismo, di trasportare da una sfera a un'altra di giudizio certi criteri di discriminazione, adattandoli alle nuove condizioni, ecc., &egrave; una &ldquo;specialit&agrave;&rdquo;, una &ldquo;qualifica&rdquo;, non &egrave; un dato del volgare &ldquo;senso comune&rdquo;&raquo; (<a href='http://gramscisource.org/quaderno/24/nota/2' target='_blank' class='link-to-note'>Q 24, 2</a>, 2268).</p></body></html>