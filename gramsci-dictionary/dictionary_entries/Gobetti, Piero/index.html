<html><head><title>Gramsci Dictionary: Gobetti, Piero</title></head><body><p> Amico di G. nel periodo torinese, a partire dal gennaio 1921 Piero Gobetti era divenuto collaboratore dell'&ldquo;Ordine Nuovo&rdquo;. Dalla fine del 1922 i contatti personali con G. erano venuti meno, per il trasferimento del leader comunista in Unione Sovietica. Tornato in Italia nel maggio del 1924 a seguito della elezione in Parlamento, G. incontr&ograve; Gobetti solo una volta, nel novembre di quell'anno a Milano, nel corso di un convegno delle opposizioni antifasciste. Il 22 aprile 1924, in occasione dell'elezione di G. in parlamento, Gobetti pubblicava sulla sua rivista un ritratto del leader comunista che si concludeva nel modo seguente: &laquo;Pi&ugrave; che un tattico o un combattente G. &egrave; un profeta. Come si pu&ograve; esserlo oggi: inascoltati se non dal fato. L'eloquenza di G. non rovescer&agrave; nessun ministero. La sua polemica catastrofica, la sua satira disperata non attendono consolazioni facili. Tutta l'umanit&agrave;, tutto il presente gli &egrave; in sospetto. Chiede la giustizia ad un feroce futuro vendicatore&raquo; (P. Gobetti, Uomini e idee. Gramsci [1924], in Gobetti 1960, 647). Nel saggio incompiuto del 1926 su Alcuni temi della quistione meridionale G. scrisse a lungo di Gobetti, ricordando che l'intellettuale torinese, che non era comunista e neanche lo sarebbe diventato, grazie all'esperienza presso l'&ldquo;Ordine Nuovo&rdquo; era entrato in contatto con un mondo da lui prima conosciuto soltanto attraverso i libri; da qui &laquo;scav&ograve; una trincea oltre la quale non arretrarono quei gruppi di intellettuali pi&ugrave; onesti e sinceri che nel 1919-20-21 sentirono che il proletariato come classe dirigente sarebbe stato superiore alla borghesia&raquo; (CPC 157). Per questo egli rappresentava un movimento che non andava combattuto e che avrebbe dato un contributo decisivo alla distruzione del blocco agrario meridionale da parte del proletariato: &laquo;Per la soluzione di questo compito il proletariato &egrave; stato aiutato da Piero Gobetti e noi pensiamo che gli amici del morto continueranno, anche senza la sua guida, l'opera intrapresa che &egrave; gigantesca e difficile, ma appunto degna di tutti i sacrifici (anche della vita, come &egrave; stato nel caso di Gobetti)&raquo; (ivi, 158). In <a href='http://dl.gramsciproject.org/quaderno/1/nota/57' target='_blank' class='link-to-note'>Q 1, 57</a>, 68 G. riassume in pochi appunti i temi del suo scritto del 1926 sulla questione meridionale e fa presente come proprio alcuni dei fatti che lo avevano visto protagonista a Torino &laquo;colpirono Gobetti e quindi provocarono atmosfera del libro di Dorso&raquo;. Si svilupp&ograve; in Italia un movimento intellettuale di appoggio alle tesi meridionaliste che ebbe nel suo punto pi&ugrave; alto anche il suo punto di dissoluzione: &laquo;questo punto &egrave; da identificare nella particolare presa di posizione di P. Gobetti e nelle sue iniziative culturali&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2023). Il libro di Guido Dorso cui G. fa riferimento &egrave; La rivoluzione meridionale, edito a Torino nel 1925 dalla casa editrice di Gobetti. Gobetti e Dorso, peraltro, costituiscono nei Q una coppia inscindibile di interpreti non tradizionalisti del Risorgimento, che G. contrappone soprattutto a Oriani e Missiroli; infatti G. fa presente che la debolezza della tendenza interpretativa rappresentata dagli ultimi due &laquo;consiste in ci&ograve; che rimase puro fatto intellettuale, non divenne la premessa a un movimento politico nazionale. Solo con Piero Gobetti ci&ograve; stava delineandosi e in una biografia del Gobetti bisognerebbe ricordarlo. [...] Col Gobetti occorre porre il Dorso&raquo; (<a href='http://dl.gramsciproject.org/quaderno/15/nota/52' target='_blank' class='link-to-note'>Q 15, 52</a>, 1815). Un ulteriore riferimento alla coppia Gobetti-Dorso come rappresentativa di una tendenza innovativa nelle interpretazioni del Risorgimento si trova in <a href='http://dl.gramsciproject.org/quaderno/19/nota/5' target='_blank' class='link-to-note'>Q 19, 5</a>, 1975-7. A proposito di uno dei temi centrali di tutta la riflessione carceraria gramsciana, ossia &laquo;una riforma intellettuale e morale che coinvolgesse le masse popolari&raquo; (<a href='http://dl.gramsciproject.org/quaderno/4/nota/75' target='_blank' class='link-to-note'>Q 4, 75</a>, 515), Gobetti compare come animatore di polemiche &laquo;sulla necessit&agrave; di una riforma&raquo; (<a href='http://dl.gramsciproject.org/quaderno/4/nota/75' target='_blank' class='link-to-note'>ibid.</a>). G. si sofferma sull'analisi di una tendenza di parte della cultura italiana del primo Novecento secondo la quale l'Italia aveva bisogno di una riforma religiosa sul tipo di quella protestante. Gobetti, pur non rientrando a pieno titolo nel novero dei sostenitori di questa tendenza, e pur con alcuni limiti che G. ricorda (<a href='http://dl.gramsciproject.org/quaderno/14/nota/26' target='_blank' class='link-to-note'>Q 14, 26</a>, 1683 e <a href='http://dl.gramsciproject.org/quaderno/19/nota/5' target='_blank' class='link-to-note'>Q 19, 5</a>, 1977), considerando il Risorgimento non alla stregua di un movimento popolare ma come &laquo;&ldquo;conquista regia&rdquo;&raquo;, avanzava un critica aspra a quella fase della storia del processo di unificazione nazionale proprio in direzione &laquo;&ldquo;della necessit&agrave; che in Italia abbia luogo una riforma intellettuale e morale&rdquo;&raquo; (<a href='http://dl.gramsciproject.org/quaderno/3/nota/40' target='_blank' class='link-to-note'>Q 3, 40</a>, 318). G. ricorda altres&igrave; Gobetti quale creatore e animatore della &ldquo;Rivoluzione liberale&rdquo;, che viene collocata, nell'ambito della cultura liberale democratica italiana del tempo, avente come leader Croce, in una posizione del tutto particolare: &laquo;Con la &ldquo;Rivoluzione Liberale&rdquo; di Piero Gobetti avviene una innovazione fondamentale: il termine &ldquo;liberalismo&rdquo; viene interpretato nel senso pi&ugrave; &ldquo;filosofico&rdquo; o pi&ugrave; astratto e dal concetto di libert&agrave; nei termini tradizionali della personalit&agrave; individuale si passa al concetto di libert&agrave; nei termini di personalit&agrave; collettiva dei grandi gruppi sociali e della gara non pi&ugrave; tra individui ma tra gruppi&raquo; (<a href='http://dl.gramsciproject.org/quaderno/10-II/nota/59' target='_blank' class='link-to-note'>Q 10 II, 59</a>, 1353). Questo passo dei Q &egrave; la riproposizione quasi letterale di ci&ograve; che G. aveva scritto nel 1926 nel saggio sulla questione meridionale a proposito della concezione gobettiana del liberalismo: &laquo;i principiÌ‚ del liberalismo vengono in essa [cio&egrave; nella concezione di Gobetti, ndr] proiettati dall'ordine dei fenomeni individuali a quello dei fenomeni di massa. Le qualit&agrave; di eccellenza e di prestigio nella vita degli individui vengono trasportate nelle classi, concepite quasi come individualit&agrave; collettive&raquo; (QM 157). Di rilievo &egrave; anche un Testo C in cui G. ricorda una lettera scritta da Giuseppe Prezzolini a Gobetti nel 1922 (che G. data 1923, facendo propria un'inesatta indicazione contenuta nella raccolta prezzoliniana Mi pare..., da lui consultata, edita a Firenze nel 1925), intitolata Per una societ&agrave; degli Apoti, lettera dalla quale emerge la crisi in cui si dibatteva Prezzolini &laquo;fino a imbrancarsi nella corrente tradizionale e a lodare ci&ograve; che aveva vituperato&raquo; (<a href='http://dl.gramsciproject.org/quaderno/23/nota/31' target='_blank' class='link-to-note'>Q 23, 31</a>, 2216-7; il Testo A in <a href='http://dl.gramsciproject.org/quaderno/1/nota/142' target='_blank' class='link-to-note'>Q 1, 142</a>, 128). Il commento gramsciano non lascia dubbi sulla valutazione dei contenuti della lettera, che viene definita &laquo;di un gesuitismo sofistico singolare&raquo; (<a href='http://dl.gramsciproject.org/quaderno/1/nota/142' target='_blank' class='link-to-note'>ibid.</a>). G., chiudendo la nota, si chiede se, considerate le differenze fra Prezzolini e Gobetti, quest'ultimo avesse mai risposto alla lettera. La qual cosa in effetti era avvenuta &ndash; senza che G. ne fosse a conoscenza, perch&eacute; all'epoca viveva a Mosca &ndash; e Gobetti era stato molto duro e polemico nei confronti di Prezzolini, usando toni non dissimili da quelli della nota dei Q.</p></body></html>