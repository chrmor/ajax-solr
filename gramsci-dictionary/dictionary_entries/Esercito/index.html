<html><head><title>Gramsci Dictionary: Esercito</title></head><body><p> G. analizza l'esercito nel passaggio dalla guerra di movimento alla guerra di posizione, prendendo come esempio la disastrosa direzione fattane dai moderati nel Risorgimento: &laquo;quanto pi&ugrave; un esercito &egrave; numeroso, cio&egrave; quanto pi&ugrave; profonde masse della popolazione vi sono incorporate, tanto pi&ugrave; cresce l'importanza della direzione politica su quella meramente tecnica-militare&raquo; (<a href='http://gramscisource.org/quaderno/1/nota/117' target='_blank' class='link-to-note'>Q 1, 117</a>, 110). I moderati non tennero in considerazione l'importanza della direzione politica: &laquo;la combattivit&agrave; dell'esercito piemontese era altissima al principio della campagna del 48: i destri credettero che questa combattivit&agrave; fosse espressione di un puro &ldquo;spirito militare&rdquo; astratto e si dettero ad intrigare per restringere le libert&agrave; popolari&raquo; (<a href='http://gramscisource.org/quaderno/1/nota/117' target='_blank' class='link-to-note'>ibid.</a>). G. rileva come questa mossa fiacc&ograve; il morale dell'esercito ed ebbe come conseguenza le successive sconfitte: &laquo;a Novara l'esercito non volle combattere, perci&ograve; fu sconfitto&raquo; (<a href='http://gramscisource.org/quaderno/1/nota/117' target='_blank' class='link-to-note'>ibid.</a>). L'esercito, con l'avvento delle grandi masse sulla scena politica, non &egrave; pi&ugrave; per G.  un meccanico strumento militare che si attiva sotto richiesta delle classi dirigenti: &laquo;con un esercito di mercenari professionisti, la direzione politica &egrave; minima [...] con un esercito nazionale di leva il problema muta; nelle guerre di posizione fatte da grandi masse che solo con grandi riserve di forze morali possono resistere al grande logorio muscolare, nervoso, psichico, solo [con] un'abilissima direzione politica, che tenga conto delle aspirazioni pi&ugrave; profonde delle masse, si impedisce la disgregazione e lo sfacelo&raquo; (<a href='http://gramscisource.org/quaderno/1/nota/117' target='_blank' class='link-to-note'>ibid.</a>). Le classi dirigenti italiane, come dimostra Caporetto, rimangono comunque tuttora legate a una visione astratta della forza militare, che non comprende la necessit&agrave; di una direzione politica. G. analizza questo aspetto a proposito di Cadorna e del governo italiano: &laquo;la colpa non &egrave; di Cadorna, ma dei governi che devono essi educare politicamente i militari&raquo; (<a href='http://gramscisource.org/quaderno/2/nota/121' target='_blank' class='link-to-note'>Q 2, 121</a>, 259).</p></body></html>