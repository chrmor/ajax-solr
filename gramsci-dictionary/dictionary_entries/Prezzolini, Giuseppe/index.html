<html><head><title>Gramsci Dictionary: Prezzolini, Giuseppe</title></head><body><p> Giuseppe Prezzolini compare spesso nelle note carcerarie, alcune volte semplicemente attraverso la citazione da un suo lavoro (ad esempio in <a href='http://dl.gramsciproject.org/quaderno/6/nota/31' target='_blank' class='link-to-note'>Q 6, 31</a>, 708-9). G. inizialmente lo considera in quanto promotore di una delle riviste-tipo italiane, cio&egrave; la &ldquo;Voce&rdquo; (<a href='http://dl.gramsciproject.org/quaderno/1/nota/35' target='_blank' class='link-to-note'>Q 1, 35</a>, 26). A proposto della rivista prezzoliniana G. fa presente che il suo ideatore dovrebbe ricordare che non soltanto essa influ&igrave; su molti elementi socialisti e fu &laquo;un elemento di revisionismo&raquo;, ma anche che molti vociani, a partire da Prezzolini stesso, collaborarono &laquo;al primo &ldquo;Popolo d'Italia&rdquo;&raquo; (<a href='http://dl.gramsciproject.org/quaderno/1/nota/90' target='_blank' class='link-to-note'>Q 1, 90</a>, 91). Nonostante questo G. riconosce alla &ldquo;Voce&rdquo; una predisposizione, seppur caotica, a lavorare &laquo;per una riforma intellettuale e morale nel periodo prima della guerra&raquo; (<a href='http://dl.gramsciproject.org/quaderno/5/nota/94' target='_blank' class='link-to-note'>Q 5, 94</a>, 626). Molto dura nei confronti di Prezzolini &egrave; la posizione gramsciana a proposito dell'appoggio dato all'atteggiamento &laquo;equivoco del Croce verso il modernismo&raquo; (<a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>Q 10 II, 41.IV</a>, 1304), nei confronti del quale Prezzolini si comport&ograve; da &laquo;chierichetto&raquo; (<a href='http://dl.gramsciproject.org/quaderno/10-II/nota/41%20IV' target='_blank' class='link-to-note'>ivi</a>, 1305), cos&igrave; come G. si mostra critico rispetto all'interpretazione tendenziosa che Prezzolini d&agrave; di quell'ampio, seppur &laquo;complesso e multilaterale&raquo; movimento che tent&ograve; di imporre la &laquo;quistione meridionale&raquo; all'attenzione degli italiani, movimento del quale Prezzolini stesso fu &laquo;una tipica incarnazione&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2023). Nel Q 23 dapprima G. giudica Prezzolini come facente parte di quella generazione di intellettuali che, nonostante abbiano fallito, non possono essere minimamente paragonati a quelli attuali che sono &laquo;asini brutti anche da piccoletti&raquo; (<a href='http://dl.gramsciproject.org/quaderno/23/nota/10' target='_blank' class='link-to-note'>Q 23, 10</a>, 2202). Subito dopo, per&ograve;, G. si scaglia contro l'esteromania di Prezzolini, il quale, pur di non pervenire alla conclusione della sua inettitudine, oppure del suo &laquo;gesuitismo sofistico singolare&raquo; (<a href='http://dl.gramsciproject.org/quaderno/23/nota/31' target='_blank' class='link-to-note'>Q 23, 31</a>, 2217), giunge a proclamare l'inferiorit&agrave; di un intero popolo: &laquo;Questi uomini, anche se talvolta mostrano un nazionalismo dei pi&ugrave; spinti, dovrebbero essere segnati dalla polizia tra gli elementi capaci di far la spia contro il proprio paese&raquo; (<a href='http://dl.gramsciproject.org/quaderno/23/nota/15' target='_blank' class='link-to-note'>Q 23, 15</a>, 2205).</p></body></html>