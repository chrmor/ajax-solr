<html><head><title>Gramsci Dictionary: Kant, Immanuel</title></head><body><p> A proposito del rapporto tra marxismo e morale G., se da un lato vede nel materialismo storico la critica di ogni moralismo e di ogni estrinseca e formale obbligatoriet&agrave;, dall'altro non si perita di attribuire al marxismo una profonda destinazione etica: &laquo;Il materialismo storico distrugge tutta una serie di pregiudizi e di convenzionalit&agrave;, di falsi doveri, di ipocrite obbligazioni: ma non perci&ograve; giustifica che si cada nello scetticismo e nel cinismo snobistico&raquo; (<a href='http://gramscisource.org/quaderno/6/nota/79' target='_blank' class='link-to-note'>Q 6, 79</a>, 749). Ripensando implicitamente alla definizione marxiana del proletariato come classe universale, che deve porre fine, con la sua liberazione, alla possibilit&agrave; stessa della storia come storia delle lotte di classe, G. infatti assegna al comunismo il fine tendenziale, ma non perci&ograve; meno universale, di unificare l'intero genere umano. I &laquo;principii etici&raquo;, le norme che reggono il comportamento dei membri di un partito come quello comunista, non hanno valore solo &laquo;in vista della compattezza interna&raquo; (<a href='http://gramscisource.org/quaderno/6/nota/79' target='_blank' class='link-to-note'>ivi</a>, 750), ma come tipologie di comportamento che devono allargarsi dal partito all'intero raggruppamento sociale che in esso si riconosce e, di l&igrave;, all'intera umanit&agrave;. &laquo;Tutti questi rapporti danno carattere [tendenzialmente] universale all'etica di gruppo che dev'essere concepita come capace di diventare norma di condotta di tutta l'umanit&agrave;&raquo; (<a href='http://gramscisource.org/quaderno/6/nota/79' target='_blank' class='link-to-note'>ibid.</a>). Rispetto all'universalismo comunista, che, muovendo da una classe particolare come il proletariato della societ&agrave; industriale moderna, &egrave; in grado di esplicitarne la valenza metaforica e universale, ossia la capacit&agrave; contenitiva dell'intero genere umano, la morale di Kant, che si compendia nell'imperativo categorico (&laquo;&ldquo;opera in modo che la tua condotta possa diventare una norma per tutti gli uomini, in condizioni simili&rdquo;&raquo;, citata in <a href='http://gramscisource.org/quaderno/11/nota/58' target='_blank' class='link-to-note'>Q 11, 58</a>, 1484), implica invece per G. una falsa universalizzazione. Il criterio di legittimazione morale di un comportamento attraverso la sua possibile estensione ad azione possibile e propria dell'intero genere umano, com'&egrave; formulato nella Critica della ragion pratica di Kant, &egrave; del tutto astratto e generico. Talmente formale e vuoto da potersi e doversi invece riempire di qualsiasi uso e consuetudine storica particolare, locale e circoscritta a un ambiente dato. &laquo;La formula kantiana, analizzata realisticamente, non supera qualsiasi ambiente dato, con tutte le sue superstizioni morali e i suoi costumi barbarici; &egrave; statica, &egrave; una vuota forma che pu&ograve; essere riempita da qualsiasi contenuto storico attuale e anacronistico&raquo; (<a href='http://gramscisource.org/quaderno/16/nota/12' target='_blank' class='link-to-note'>Q 16, 12</a>, 1877). In effetti, in tal modo ci&ograve; che viene legittimato come pregno di un valore morale universale &egrave; solo una tipologia di comportamento legata e circoscritta a una cultura determinata. Cosicch&eacute; viene fatto spacciare per morale solo ci&ograve; che, in modo conformistico, ognuno ritiene che possano e debbano fare, propriamente non tutti gli esseri umani, ma solo la maggioranza di coloro che appartengono alla propria cultura. &laquo;Ognuno opera secondo la sua cultura, cio&egrave; la cultura del suo ambiente, e &ldquo;tutti gli uomini&rdquo; per lui sono il suo ambiente, quelli che la pensano come lui&raquo; (<a href='http://gramscisource.org/quaderno/11/nota/58' target='_blank' class='link-to-note'>Q 11, 58</a>, 1484). Non a caso, a conferma di una universalizzazione che non valorizza effettivamente l'intero genere umano ma solo gruppi e culture particolari, proprio la stessa morale di Kant &egrave; l'espressione di valori e ideologie determinate nel tempo e nello spazio, qual &egrave; stata, nel suo caso, la filosofia cosmopolitica degli intellettuali dell'Illuminismo. &laquo;Si pu&ograve; dire che la massima di Kant &egrave; connessa al tempo, all'illuminismo cosmopolita, e alla concezione critica dell'autore, cio&egrave; &egrave; legata alla filosofia degli intellettuali come ceto cosmopolitico&raquo; (<a href='http://gramscisource.org/quaderno/11/nota/58' target='_blank' class='link-to-note'>ibid.</a>). D'altro canto, a G. non pu&ograve; sfuggire l'enorme importanza nel mondo moderno della filosofia di Kant come filosofia della &ldquo;sintesi a priori&rdquo;, ossia della capacit&agrave; dell'essere umano di essere principio di sintesi e di produzione del senso del mondo, secondo quanto sottolinea la citazione di Croce riportata da G. nel Q 8: &laquo;&ldquo;Perch&eacute; se &egrave; vero che al Kant giusnaturalista risponde assai bene nel campo dei fatti la rivoluzione francese, &egrave; anche vero che quel Kant appartiene alla filosofia del secolo decimottavo, che precesse e inform&ograve; quel moto politico; laddove il Kant che apre l'avvenire, il Kant della sintesi a priori, &egrave; il primo anello di una nuova filosofia, la quale oltrepassa la filosofia che s'incarn&ograve; nella rivoluzione francese&rdquo;&raquo; (<a href='http://gramscisource.org/quaderno/8/nota/208' target='_blank' class='link-to-note'>Q 8, 208</a>, 1067). In tal senso &ndash; ossia nel senso di una filosofia che con la dottrina della sintesi a priori ha radicalizzato il concetto dell'operare umano, facendo dello stesso conoscere una funzione dell'agire e del sintetizzare &ndash; lo stesso G. pu&ograve; esplicitare la parte di verit&agrave; implicita nella condanna radicale che Croce, dopo una valorizzazione iniziale, ha avanzato nei confronti del materialismo storico come &laquo;&ldquo;superstizione&rdquo; materialistica&raquo; e come &laquo;ritorno al &ldquo;medio evo&rdquo; intellettuale&raquo; (<a href='http://gramscisource.org/quaderno/7/nota/1' target='_blank' class='link-to-note'>Q 7, 1</a>, 852). A muovere dal rilievo univoco accordato alla struttura economica e ai suoi automatismi, infatti &laquo;&egrave; certo che nel materialismo storico si &egrave; formata una corrente deteriore, che pu&ograve; essere indicata come corrispondente al cattolicismo popolare in confronto a quello teologico e degli intellettuali&raquo; (<a href='http://gramscisource.org/quaderno/7/nota/1' target='_blank' class='link-to-note'>ivi</a>, 851). E appunto a tale materialismo volgare, che ha fede negli automatismi della storia e nei suoi necessari rovesciamenti rivoluzionari, pu&ograve; ben essere applicato l'attributo di &ldquo;prekantiano&rdquo; perch&eacute; elimina la funzione dell'agire e della prassi degli esseri umani. Pur se l'atto arbitrario, la &laquo;&ldquo;gherminella&rdquo;&raquo; di Croce, &egrave; consistita poi nell'estendere tale legittimo rilievo critico all'intero materialismo storico, per condannarlo integralmente: &laquo;Il Croce avrebbe quindi commesso un arbitrio curioso: avrebbe ricorso a una &ldquo;gherminella&rdquo; polemica, si sarebbe servito di un elemento critico del materialismo storico per assalire in blocco tutto il materialismo storico presentandolo come una concezione del mondo in arretrato persino su Kant&raquo; (<a href='http://gramscisource.org/quaderno/7/nota/1' target='_blank' class='link-to-note'>ibid.</a>). Oltre a ci&ograve;, il kantismo &egrave; per G. la fonte cui ha attinto una delle correnti filosofiche che a cavallo tra Ottocento e Novecento hanno sottoposto a un'operazione di revisionismo il marxismo, al fine di negarne l'autosufficienza teorica e l'efficacia storica. Accanto alla &laquo;doppia combinazione filosofica&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1854) messa in atto dal revisionismo, cio&egrave; sia quella d'ispirazione idealistica, di riduzione della praxis al primato dell'idea o dello spirito, sia quella d'ispirazione materialistica, di riduzione della praxis alla materia, la terza corrente, per quanto dal &laquo;successo limitato e presso solo ristretti gruppi intellettuali&raquo; (<a href='http://gramscisource.org/quaderno/16/nota/9' target='_blank' class='link-to-note'>ivi</a>, 1857), &egrave; infatti quella che propone una combinazione di marxismo e kantismo. &laquo;Da una parte, alcuni suoi [scil. della filosofia della praxis, ndr] elementi, in modo esplicito o implicito, sono stati assorbiti e incorporati da alcune correnti idealistiche (basta citare il Croce, il Gentile, il Sorel, lo stesso Bergson, [il pragmatismo]; dall'altra i cos&igrave; detti ortodossi [...] che [...] hanno creduto di essere ortodossi, identificandola fondamentalmente nel materialismo tradizionale. Un'altra corrente &egrave; ritornata al kantismo (e si pu&ograve; citare, oltre il prof. Max Adler viennese, i due professori italiani Alfredo Poggi e Adelchi Baratono)&raquo; (<a href='http://gramscisource.org/quaderno/16/nota/9' target='_blank' class='link-to-note'>ivi</a>, 1854-5).</p></body></html>