<html><head><title>Gramsci Dictionary: Educazione</title></head><body><p> G. inizia a svolgere la sua riflessione in ordine al problema dell'educazione a partire dai problemi impostati nel Q 1, ma soprattutto sono le corrispondenze epistolari con i familiari a fornirgli il materiale pedagogico su cui sviluppare le sue argomentazioni. Le LC spesso contengono il primo spunto e la prima stesura di pensieri che ricompariranno in forma pi&ugrave; distesa e meditata nei Q. In esse il ragionamento verte sin dagli inizi sull'utilit&agrave; o meno della coercizione. Nel 1930 G. scrive alla moglie Giulia, parlando dell'educazione del figlio Delio, di credere che coi bambini &laquo;finch&eacute; la personalit&agrave; sia giunta a un certo grado di sviluppo, un po' di pedanteria sia necessaria e indispensabile&raquo; (LC 344-5, 14 luglio 1930). Nello stesso anno, scrivendo al fratello Carlo dell'educazione della nipote Mea, G. esprime una concezione della vita e dell'educazione &ndash; in accordo con le marxiane Tesi su Feuerbach &ndash; viste come &laquo;lotta per adattarci all'ambiente ma anche e specialmente per dominarlo e non lasciarcene schiacciare&raquo;; in conseguenza di ci&ograve;, G. pensa che, se nel rapporto educativo si rinuncia a &laquo;intervenire [...] usando dell'autorit&agrave; che viene dall'affetto e dalla convivenza famigliare facendo pressione su di lei in modo affettuoso ed amorevole ma tuttavia rigido e fermo inflessibilmente, avverr&agrave; senza alcun dubbio che la formazione spirituale [...] sar&agrave; il risultato meccanico dell'influsso casuale di tutti gli stimoli di quest'ambiente&raquo; (LC 350-2, 25 agosto 1930). La riflessione in merito alla necessit&agrave; di far uso della direzione si specifica anche tramite la riflessione sul tecnicizzarsi della vita moderna, attraverso la quale G. stabilisce la necessaria complementariet&agrave; nel rapporto educativo tra formazione umanistica e moderna formazione meccanico-matematica di tipo americano. In una LC del 9 aprile 1928 infatti scrive: &laquo;il principio del Meccano &egrave; certamente ottimo, per i bambini moderni&raquo; (LC 181, a Tania). Se per&ograve; nella lettera alla moglie del 14 gennaio 1929 &ndash; dove chiedendo informazioni &laquo;sul come Delio interpreta il Meccano&raquo; G. &egrave; ancora indeciso &laquo;se il meccano, togliendo al bambino il suo proprio spirito inventivo&raquo; possa limitarne la fantasia, come in genere fa la cultura moderna di &laquo;tipo americano, della quale il meccano [...] &egrave; espressione&raquo; (LC 232) &ndash; si evince ancora una certa oscillazione tra due visioni educative distinte, il macchinismo e il robinsonismo, questa indecisione viene definitivamente risolta gi&agrave; a partire dal 1929, quando in una lettera alla moglie scrive che il tipo di bambino che anche lui era stato nella Sardegna di inizio secolo, tutto fantasia, non pu&ograve; pi&ugrave; esserci nella societ&agrave; industrializzata contemporanea, nella quale ormai &laquo;la radio e l'aeroplano hanno distrutto per sempre il Robinsonismo&raquo; (LC 271, 1&deg; luglio 1929, a Giulia). Emerge qui la questione dello spontaneismo, da G. avversato; l'accettazione dei presupposti dell'attivismo pedagogico, di derivazione idealistica, fondato sulla rivendicazione dello sviluppo libero e autonomo delle facolt&agrave; del fanciullo, considerato giusto quando si rivolge contro il nozionismo e l'autoritarismo, diviene pericoloso quando si traduce nell'&ldquo;idoleggiamento&rdquo; della spontaneit&agrave; del fanciullo; questa posizione corrisponde alla concezione metafisica che G. riscontra nell'impostazione pedagogica di tutta la famiglia della moglie Giulia, che presuppone &laquo;che nel bambino sia in potenza tutto l'uomo e che occorra aiutarlo a sviluppare ci&ograve; che gi&agrave; contiene di latente, senza coercizioni&raquo; (LC 301, a Giulia, 30 dicembre 1929). A questo modo di concepire l'educazione G. oppone una concezione dell'uomo come &laquo;formazione storica ottenuta con la coercizione (intesa non solo nel senso brutale e di violenza esterna)&raquo;; diversamente si cadrebbe in una forma di &laquo;trascendenza o di immanenza&raquo; (ibid.). In tal modo egli respinge anche tutta una tradizione educativa di stampo illuminista che considera l'insegnamento un processo teso allo &laquo;sgomitolamento&raquo; di presunte qualit&agrave; innate nella coscienza del fanciullo, come sottolinea in una nota del Q 1, dove scrive: &laquo;La Svizzera ha dato un grande contributo alla pedagogia moderna (Pestalozzi ecc.), per la tradizione ginevrina di Rousseau&raquo;; in realt&agrave; questa pedagogia &egrave; una forma confusa di filosofia &laquo;connessa &lt;a&gt; una serie di regole empiriche&raquo;. Non si &egrave; tenuto conto che le idee di Rousseau sono &laquo;una reazione violenta alla scuola e ai metodi pedagogici dei Gesuiti e in quanto tale rappresentano un progresso: ma si &egrave; poi formata una specie di chiesa che ha paralizzato gli studi pedagogici e ha dato luogo a delle curiose involuzioni (nelle dottrine di Gentile e del Lombardo-Radice)&raquo;. La &ldquo;spontaneit&agrave;&rdquo; &egrave; una di queste involuzioni: &laquo;si immagina quasi che nel bambino il cervello sia come un gomitolo che il maestro aiuta a sgomitolare. In realt&agrave; ogni generazione educa la nuova generazione, cio&egrave; la forma, e l'educazione &egrave; una lotta contro gli istinti legati alle funzioni biologiche elementari, una lotta contro la natura, per dominarla e creare l'uomo &ldquo;attuale&rdquo; alla sua epoca&raquo; (<a href='http://gramscisource.org/quaderno/1/nota/123' target='_blank' class='link-to-note'>Q 1, 123</a>, 114). Nei Q la questione dell'educazione viene allargata al tema dell'egemonia e al ruolo di mediazione fondamentale svolto dagli intellettuali. La questione pedagogico-educativa appare sin dal Q 1 come parte del pi&ugrave; vasto discorso sulla formazione e il ruolo degli intellettuali nella storia italiana del secolo XIX. In <a href='http://gramscisource.org/quaderno/1/nota/44' target='_blank' class='link-to-note'>Q 1, 44</a> G. distingue i due modi in cui una classe attua la sua supremazia: come dominio sui gruppi avversari o come direzione intellettuale e morale sui gruppi affini e alleati; in questo quadro, non esistono intellettuali come classe autonoma e indipendente, ma come ceto che ogni classe fondamentale elabora in quanto suo strumento specifico. Nella storia degli intellettuali italiani nell'Ottocento G. analizza i motivi della supremazia dei moderati sugli altri gruppi e la loro capacit&agrave; di direzione delle masse popolari e conduce il discorso direttamente sulla questione educativa. Come scrive in <a href='http://gramscisource.org/quaderno/19/nota/27' target='_blank' class='link-to-note'>Q 19, 27</a>, ampliando le considerazioni gi&agrave; svolte nella nota in prima stesura del Q 1, la questione della scuola, e nel complesso la strategia educativa, risultarono fondamentali per i moderati nel momento di conquistare l'egemonia; di qui l'&laquo;attivit&agrave; dei moderati per introdurre il principio pedagogico dell'insegnamento reciproco (Confalonieri, Capponi, ecc)&raquo;. I moderati cio&egrave; seppero imporre nel Risorgimento la propria supremazia anche sulle funzioni educative, elaborando il principio pedagogico fondato sull'idea di lasciare libere di svilupparsi le forze psichiche del fanciullo (recuperando cos&igrave; gli elementi della pedagogia di Rousseau) per contrastare l'egemonia gesuitica sull'educazione. &laquo;Nei moderati&raquo; in questo modo si affermava &laquo;il solo movimento pedagogico concreto opposto alla scuola &ldquo;gesuitica&rdquo;&raquo; e &laquo;ci&ograve; non poteva non avere efficacia sia tra i laici, ai quali dava nella scuola una propria personalit&agrave;, sia nel clero liberaleggiante e antigesuitico (ostilit&agrave; accanita contro Ferrante Aporti, ecc.; il ricovero e l'educazione dell'infanzia abbandonata era un monopolio clericale e queste iniziative spezzavano il monopolio)&raquo; (ivi, 2047). A questo punto l'analisi sulla funzione degli intellettuali si intreccia con la polemica di G. verso i contenuti pedagogici dell'ideologia liberale: lo spontaneismo e il libertarismo da essa professati vengono giudicati illusori in quanto non esiste alcun rapporto che non contempli il principio della direzione; soprattutto &laquo;ogni generazione educa la nuova generazione&raquo; e ci&ograve; indica una permanenza del rapporto educativo, e qualora vi fosse conflitto o discordia si tratterebbe di &laquo;fenomeni superficiali, inerenti a ogni opera educativa e di raffrenamento&raquo; (<a href='http://gramscisource.org/quaderno/1/nota/127' target='_blank' class='link-to-note'>Q 1, 127</a>, 114-5). In tal modo G. mette in discussione l'assunto della pedagogia idealista che &laquo;l'istruzione non sia anche educazione&raquo;; infatti &laquo;perch&eacute; l'istruzione non fosse anche educazione bisognerebbe che il discente fosse una mera passivit&agrave;, un &ldquo;meccanico recipiente&rdquo; di nozioni astratte, ci&ograve; che &egrave; assurdo e del resto viene &ldquo;astrattamente&rdquo; negato dai sostenitori della pura educativit&agrave; appunto contro la mera istruzione meccanicistica&raquo;. La coscienza individuale della stragrande maggioranza dei fanciulli riflette per la maggior parte rapporti civili e culturali &laquo;diversi e antagonistici con quelli che sono rappresentati dai programmi scolastici: il &ldquo;certo&rdquo; di una cultura progredita, diventa &ldquo;vero&rdquo; nei quadri di una cultura fossilizzata e anacronistica, non c'&egrave; unit&agrave; tra scuola e vita, e perci&ograve; non c'&egrave; unit&agrave; tra istruzione e educazione&raquo; (<a href='http://gramscisource.org/quaderno/12/nota/2' target='_blank' class='link-to-note'>Q 12, 2</a>, 1541-2). In sostanza, l'ideologia liberale (libertaria), facendo appello al principio dell'autodidatticismo, secondo il quale &laquo;l'educazione &egrave; autonomia e non impressione dal di fuori&raquo;, di fatto mascherava un'ideologia antistorica retriva, che forma &laquo;persone &ldquo;anacronistiche&rdquo; che pensano con modi antiquati e superati e questi tramandano &ldquo;vischiosamente&rdquo;&raquo; (<a href='http://gramscisource.org/quaderno/14/nota/69' target='_blank' class='link-to-note'>Q 14, 69</a>, 1730-1); in base ad essa si sostiene la non necessit&agrave; di organizzare luoghi e modi della diffusione culturale, negando di fatto &laquo;ai poveri il tempo da dedicare allo studio, unendo allo scorno la beffa, cio&egrave; la dimostrazione teorica che se non sono dotti la colpa &egrave; loro&raquo; (<a href='http://gramscisource.org/quaderno/14/nota/69' target='_blank' class='link-to-note'>ivi</a>, 1731). Posto invece che ai fini del corretto svolgimento del processo educativo sia &laquo;necessario un apparato di cultura, attraverso cui la generazione anziana trasmette alla generazione giovane tutta l'esperienza del passato&raquo;, la quale permette di acquisire &laquo;determinate inclinazioni e abitudini (anche fisiche e tecniche che si assimilano con la ripetizione)&raquo; (<a href='http://gramscisource.org/quaderno/14/nota/69' target='_blank' class='link-to-note'>ibid.</a>), si fa strada l'esigenza di operare un processo di conformazione sociale del processo educativo, esigenza connaturata alla societ&agrave; democratica, in cui si pone il &laquo;problema di educazione delle masse [...] secondo le esigenze del fine da raggiungere&raquo; (<a href='http://gramscisource.org/quaderno/6/nota/84' target='_blank' class='link-to-note'>Q 6, 84</a>, 757). Nella societ&agrave; democratica &laquo;la quistione della &ldquo;personalit&agrave; e libert&agrave;&rdquo; si pone non per il fatto della disciplina, ma per l'&ldquo;origine del potere che ordina la disciplina&rdquo;&raquo;. Poich&eacute; questa origine &egrave; &laquo;&ldquo;democratica&rdquo;&raquo;, cio&egrave; &laquo;l'autorit&agrave; &egrave; una funzione tecnica specializzata e non un &ldquo;arbitrio&rdquo; o un'imposizione estrinseca ed esteriore&raquo;, ecco che la disciplina &egrave; &laquo;un elemento necessario di ordine democratico, di libert&agrave;&raquo;; se si intende quindi &laquo;con questa parola un rapporto continuato e permanente tra governanti e governati che realizza una volont&agrave; collettiva&raquo; e non certo &laquo;passivo e supino accoglimento di ordini&raquo;, essa non annulla &laquo;la personalit&agrave; in senso organico, ma solo limita l'arbitrio e l'impulsivit&agrave; irresponsabile, per non parlare della fatua vanit&agrave; di emergere&raquo; (<a href='http://gramscisource.org/quaderno/14/nota/48' target='_blank' class='link-to-note'>Q 14, 48</a>, 1706-7). In una societ&agrave; siffatta l'elemento coercitivo-educativo come dimensione ineliminabile del processo educativo si chiarisce nel concetto di educazione come lotta contro gli istinti per dominare la natura. Un simile obiettivo &egrave; ci&ograve; che deve prefiggersi lo Stato nella sua lotta contro il senso comune diffuso, materiato di elementi premoderni, e contro la legittimazione dell'insegnamento religioso per le classi subalterne propria della pedagogia idealista, ma anche di un certo marxismo meccanicistico. Per quanto riguarda quest'ultimo, G. rintraccia una simile visione del processo educativo anche nelle posizioni di Labriola, il quale, non avendo ben compreso la sostanza dialettica del rapporto educativo impostato da Marx a parti re dalle Tesi su Feuerbach, pu&ograve; affermare che per rendere educabile un papuano bisogna temporaneamente farlo schiavo. Questa posizione per G. &laquo;&egrave; da avvicinare anche al modo di pensare del Gentile per ci&ograve; che riguarda l'insegnamento religioso nelle scuole primarie&raquo;, in quanto si tratta &laquo;di un pseudostoricismo, di un meccanicismo abbastanza empirico e molto vicino al pi&ugrave; volgare evoluzionismo&raquo; (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1366). Nella concessione dell'insegnamento della religione nelle scuole G. riscontra l'esempio pi&ugrave; lampante della capitolazione dello Stato moderno nei confronti della Chiesa; quest'ultima infatti, essendo un'&laquo;organizzazione militante&raquo;, ha mirato ad assicurarsi &laquo;le leggi dello Stato e il controllo dell'educazione&raquo; (<a href='http://gramscisource.org/quaderno/3/nota/140' target='_blank' class='link-to-note'>Q 3, 140</a>, 398) basando la potenza della sua organizzazione mondiale sul fatto che &laquo;la maggioranza della popolazione non &egrave; ancora &ldquo;moderna&rdquo;, &egrave; ancora tolemaica come concezione del mondo e della scienza&raquo; (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1872). Cos&igrave; di fatto lo Stato ha rinunciato a questa &laquo;funzione etica&raquo; (<a href='http://gramscisource.org/quaderno/3/nota/140' target='_blank' class='link-to-note'>Q 3, 140</a>, 398) e soprattutto al ruolo di agenzia educativa, ritenendo di dover affidare questo compito proprio a quella: cos&igrave; la chiesa offre una stampella di sostegno come ad un malato (<a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1867). La dimostrazione palese di ci&ograve; &egrave; l'esito delle stipulazioni concordatarie. Non a caso alla Chiesa &laquo;viene lasciata la formazione intellettuale e morale dei giovanissimi (scuole elementari e medie)&raquo; e agli intellettuali laici &laquo;lo sviluppo ulteriore dei giovani nell'Universit&agrave;&raquo;. Si tratta di una divisione dei compiti che corrisponde a un'organizzazione della societ&agrave; divisa in classi la cui rappresentazione perspicua &egrave; il contenuto della riforma Gentile. Secondo questa impostazione &laquo;la scuola elementare e media &egrave; la scuola popolare e della piccola borghesia&raquo;, i cui strati sociali sono &laquo;monopolizzati educativamente dalla casta, poich&eacute; la maggioranza dei loro elementi non giungono all'Universit&agrave;, cio&egrave; non conosceranno l'educazione moderna nella sua fase superiore critico-storica ma solo conosceranno l'educazione dogmatica&raquo;. L'universit&agrave; &egrave; infatti la scuola della classe dirigente ed &egrave; &laquo;il meccanismo attraverso il quale avviene la selezione degli individui delle altre classi da incorporare nel personale governativo, amministrativo, dirigente&raquo; (<a href='http://gramscisource.org/quaderno/16/nota/11' target='_blank' class='link-to-note'>ivi</a>, 1868). Alla visione passivizzante del processo educativo, inoltre, si associa &ndash; anche se partendo da una concezione opposta, fondata su un'intuizione anticreazionista del reale &ndash; la pedagogia idealista, la quale ritiene necessario l'insegnamento della religione in quanto filosofia buona per l'infanzia dell'umanit&agrave;. G. individua in Gentile la pi&ugrave; tipica posizione dell'intellettuale che, pur aderendo a una visione laica della vita, &ldquo;concede&rdquo; l'insegnamento religioso al popolo-bambino. G. ha di mira gli esiti della riforma Gentile, secondo i cui nuovi programmi &laquo;l'arte e la religione sono assegnate alla sola scuola elementare, e la filosofia &lt;&egrave;&gt; largamente attribuita alle scuole secondarie&raquo;. In realt&agrave;, dietro la convinzione che l'insegnamento della religione nella tenera et&agrave; sia auspicabile in quanto in linea con lo sviluppo psichico del bambino, secondo quanto postula l'idealismo hegeliano, per il quale &laquo;la religione &egrave; una filosofia mitologica e inferiore, corrispondente alla mentalit&agrave; infantile ancora incapace di levarsi alla filosofia pura, nella quale poi la religione deve essere risoluta e assorbita&raquo; (<a href='http://gramscisource.org/quaderno/7/nota/89' target='_blank' class='link-to-note'>Q 7, 89</a>, 919), si annida un progetto politico preciso: non solo si tende a considerare &ldquo;infanzia dell'umanit&agrave;&rdquo; un intero gruppo sociale, ma aderendo al realismo mitologico-cristiano si rinuncia a modificare il senso comune, lo si assume cos&igrave; com'&egrave;, non elevandolo e facendolo partecipare al moto di riforma intellettuale-morale diffusasi agli inizi del Novecento solo tra le classi dirigenti. G. rimprovera alle filosofie immanentistiche di non aver neppure tentato di costruire una concezione che potesse sostituire la religione nell'educazione infantile. La filosofia della praxis invece, aspirando a sostituire l'egemonia cattolica sulle masse, non deve tendere a mantenere i &laquo;semplici&raquo; nella loro filosofia primitiva; e &laquo;se afferma l'esigenza del contatto tra intellettuali e semplici non &egrave; per limitare l'attivit&agrave; scientifica e per mantenere una unit&agrave; al basso livello delle masse&raquo;; al contrario G. pensa a un progetto educativo capace di condurre i semplici verso una concezione superiore della vita, al fine di &laquo;costruire un blocco intellettuale-morale che renda politicamente possibile un progresso intellettuale di massa e non solo di scarsi gruppi intellettuali&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384-5). Ci&ograve; potr&agrave; avvenire solo se il rapporto dialettico intellettuali-masse sar&agrave; un rapporto di traduzione delle istanze teoriche di emancipazione nella prassi politica. In definitiva la disciplina, la coerenza, la sobriet&agrave; intellettuale, virt&ugrave; che G. apprezza come elementi costitutivi del processo educativo e che sono smentite dall'&ldquo;autodidattismo&rdquo;, dall'ideologia libertaria, dall'assenza di una disciplina critica, egli le vede postulate come un'esigenza oggettiva dall'americanismo. &Egrave; quest'ultimo che induce a riflettere sul problema della composizione della dialettica tra disciplina e libert&agrave; e sulla coercizione, il principio regolatore verso cui G. aveva gi&agrave; optato sul piano molecolare dei rapporti individuali e che pu&ograve; diventare, nelle forme inedite dell'&ldquo;autocoercizione&rdquo;, il principio regolatore dei rapporti sociali nel mondo del lavoro.</p></body></html>