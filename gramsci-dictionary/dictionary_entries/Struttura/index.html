<html><head><title>Gramsci Dictionary: Struttura</title></head><body><h1>Struttura</h1><p> Nella tradizione marxista il termine &laquo;struttura&raquo; (Bau) indica, all'interno di una metafora di origine architettonica, la base economica di ogni organizzazione sociale, politica e ideologica (sovrastruttura), da identificarsi nel piano della produzione. Tra i testi fondanti &egrave; un passo della Prefazione del '59 al Per la critica dell'economia politica in cui, nella traduzione eseguitane da G. nel Q 7, si legge che &laquo;nella produzione sociale della loro vita gli uomini contraggono rapporti determinati, necessari, indipendenti dalla loro volont&agrave;, rapporti di produzione che corrispondono a un determinato grado di sviluppo delle loro forze materiali di produzione. L'insieme di questi rapporti di produzione forma la struttura economica della societ&agrave;, la base reale, sulla quale si innalza una superstruttura giuridica e politica e alla quale corrispondono determinate forme sociali di coscienza&raquo; (QT 746). Sulla scorta di questo e di altri passi marxiani di tenore analogo si era formata la lettura economicistica, deterministica e meccanicistica del materialismo storico largamente dominante nella Seconda e nella Terza Internazionale, che nei Q &egrave; impersonata, al di l&agrave; dei suoi stessi demeriti, da Bucharin e dal suo Saggio popolare. Nel corso della riflessione carceraria G. ritorner&agrave; pi&ugrave; volte su quelli che definisce i &laquo;due principii&raquo; della Prefazione (&laquo;una formazione sociale non perisce prima che non siano sviluppate tutte le forze produttive per le quali essa &egrave; ancora sufficiente&raquo; e &laquo;l'umanit&agrave; si pone sempre solo quei compiti che essa pu&ograve; risolvere&raquo;, ivi, 747), allontanandosi progressivamente dalla loro interpretazione vulgata e utilizzandoli addirittura per combatterla, non senza prima averli &laquo;svolti criticamente in tutta la loro portata e depurati da ogni residuo di meccanicismo e fatalismo&raquo; (<a href='http://gramscisource.org/quaderno/15/nota/17' target='_blank' class='link-to-note'>Q 15, 17</a>, 1774). Una prima strategia per raggiungere questo obiettivo consiste nel mettere in discussione l'equiparazione tra struttura ed economia, parlando di &laquo;struttura economico-politica&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35), &laquo;economico-culturale&raquo; (<a href='http://gramscisource.org/quaderno/1/nota/73' target='_blank' class='link-to-note'>Q 1, 73</a>, 82), sociale e cos&igrave; via, a indicare come il fondamento di una societ&agrave; sia insieme qualcosa di pi&ugrave; e di meno rispetto al modo e ai rapporti di produzione. Inoltre, come G. scrive in <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 455, &laquo;nello studio di una struttura occorre distinguere ci&ograve; che &egrave; permanente da ci&ograve; che &egrave; occasionale&raquo; e, nella seconda stesura di <a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1579: &laquo;i movimenti organici (relativamente permanenti) da i movimenti che si possono chiamare di congiuntura (e si presentano come occasionali, immediati, quasi accidentali)&raquo;. Con riferimento al primo aspetto esiste quindi &laquo;un rapporto delle forze sociali strettamente legato alla struttura; questo &egrave; un rapporto obbiettivo, &egrave; un dato &ldquo;naturalistico&rdquo; che pu&ograve; essere misurato coi sistemi delle scienze esatte o matematiche [nel Testo C, <a href='http://gramscisource.org/quaderno/13/nota/17' target='_blank' class='link-to-note'>ivi</a>, 1583: &laquo;fisiche&raquo;, ndr]. Sulla base del grado di sviluppo delle forze materiali di produzione avvengono i diversi raggruppamenti sociali, ognuno di essi rappresentando una funzione e una posizione nella produzione stessa&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 457). Tuttavia, gi&agrave; in <a href='http://gramscisource.org/quaderno/7/nota/24' target='_blank' class='link-to-note'>Q 7, 24</a>, 872 G. sottolinea &laquo;la difficolt&agrave; di identificare volta per volta, staticamente (come immagine fotografica istantanea), la struttura&raquo;, per cui &laquo;una fase strutturale pu&ograve; essere concretamente studiata e analizzata solo dopo che essa ha superato tutto il suo processo di sviluppo, non durante il processo stesso, altro che per ipotesi&raquo;. L'argomentazione viene ulteriormente rafforzata in <a href='http://gramscisource.org/quaderno/10b/nota/59' target='_blank' class='link-to-note'>Q 10 II, 59</a>, 1354: &laquo;&egrave; passato reale la struttura appunto, perch&eacute; essa &egrave; la testimonianza, il &ldquo;documento&rdquo; incontrovertibile di ci&ograve; che &egrave; stato fatto e continua a sussistere come condizione del presente e dell'avvenire. Si potr&agrave; osservare che nell'esame della &ldquo;struttura&rdquo; i singoli critici possono sbagliare, affermando vitale ci&ograve; che &egrave; morto, o non &egrave; germe di nuova vita da sviluppare, ma il metodo stesso non pu&ograve; essere confutato perentoriamente&raquo;. Ancora in <a href='http://gramscisource.org/quaderno/8/nota/61' target='_blank' class='link-to-note'>Q 8, 61</a>, 977, criticando la &laquo;posizione del Croce per cui, polemicamente, la struttura diventa un &ldquo;dio ascoso&rdquo;, un &ldquo;noumeno&rdquo;, in contrapposizione alle &ldquo;apparenze&rdquo; superstrutturali&raquo;, G. si chiede &laquo;come sar&agrave; da intendere la struttura: come nel fatto economico si potr&agrave; distinguere l'&ldquo;elemento&rdquo; tecnica, scienza, lavoro, classe ecc., intesi &ldquo;storicamente&rdquo; e non &ldquo;metafisicamente&rdquo;&raquo;. Nell'ampia rielaborazione di questo passo in <a href='http://gramscisource.org/quaderno/10a/nota/8' target='_blank' class='link-to-note'>Q 10 I, 8</a>, 1226 si legge che &laquo;se il concetto di struttura viene concepito &ldquo;speculativamente&rdquo;, certo esso diventa un &ldquo;dio ascoso&rdquo;; ma appunto esso non deve essere concepito speculativamente, ma storicamente, come l'insieme dei rapporti sociali in cui gli uomini reali si muovono e operano, come un insieme di condizioni oggettive che possono e debbono essere studiate coi metodi della &ldquo;filologia&rdquo; e non della &ldquo;speculazione&rdquo;. Come un &ldquo;certo&rdquo; che sar&agrave; anche &ldquo;vero&rdquo;, ma che deve essere studiato prima di tutto nella sua &ldquo;certezza&rdquo; per essere studiato come &ldquo;verit&agrave;&rdquo;&raquo;. In conclusione, come G. scrive in <a href='http://gramscisource.org/quaderno/11/nota/30' target='_blank' class='link-to-note'>Q 11, 30</a>, 1443, &egrave; vero che &laquo;l'insieme delle forze materiali di produzione &egrave; l'elemento meno variabile nello sviluppo storico, &egrave; quello che volta per volta pu&ograve; essere accertato e misurato con esattezza matematica, che pu&ograve; dar luogo pertanto a osservazioni e a criteri di carattere sperimentale e quindi alla ricostruzione di un robusto scheletro del divenire storico. La variabilit&agrave; dell'insieme delle forze materiali di produzione &egrave; anch'essa misurabile e si pu&ograve; stabilire con una certa precisione quando il suo sviluppo da quantitativo diventa qualitativo. [...] Ma il concetto di attivit&agrave; di queste forze non pu&ograve; essere confuso e neppure paragonato all'attivit&agrave; nel senso fisico o metafisico [...] ma come un elemento di produzione dominato dall'uomo e incorporato nell'insieme delle forze materiali di produzione&raquo;. &laquo;Il problema cruciale del materialismo storico&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 455) non appare quindi tanto quello dell'identificazione e descrizione minuziosa della base economica della societ&agrave;, bens&igrave; quello dei rapporti tra questa e il sistema delle sovrastrutture; di conseguenza, tra i rilievi critici rivolti a Bucharin vi &egrave; quello di non aver &laquo;trattato il punto fondamentale: come dalle strutture nasce il movimento storico? Eppure questo &egrave; il punto cruciale di tutta la quistione del materialismo storico&raquo; (<a href='http://gramscisource.org/quaderno/7/nota/20' target='_blank' class='link-to-note'>Q 7, 20</a>, 869), intorno alla quale ruotano buona parte delle note delle tre serie degli Appunti di Filosofia. Materialismo e idealismo (in <a href='http://gramscisource.org/quaderno/4/nota/7' target='_blank' class='link-to-note'>Q 4, 7</a> e 8). Nei Q l'autore, che ancora nel 1925 aveva usato il manuale buchariniano come materiale didattico per la Scuola di partito, prende le mosse dall'impostazione corrente nel marxismo-leninismo, che traspare ad esempio dall'identificazione di &laquo;un relativo sincronismo&raquo; nei moti del Risorgimento italiano che &laquo;mostra l'esistenza di una struttura economico-politica omogenea&raquo; (<a href='http://gramscisource.org/quaderno/1/nota/43' target='_blank' class='link-to-note'>Q 1, 43</a>, 35), o ancora dall'affermazione secondo cui &laquo;tra struttura e superstrutture c'&egrave; un nesso necessario e vitale, cos&igrave; come nel corpo umano tra la pelle e lo scheletro&raquo;, e che &laquo;il paragone del corpo umano pu&ograve; servire per rendere popolari questi concetti, come metafora appropriata&raquo; (<a href='http://gramscisource.org/quaderno/4/nota/15' target='_blank' class='link-to-note'>Q 4, 15</a>, 437). Ben presto si rende tuttavia conto che, in simili descrizioni, &laquo;l'errore in cui si cade spesso nella analisi storica consiste nel non saper trovare il rapporto tra il &ldquo;permanente&rdquo; e &ldquo;l'occasionale&rdquo;, cadendo cos&igrave; o nell'esposizione di cause remote come se fossero quelle immediate, o nell'affermazione che le cause immediate sono le sole cause efficienti. Da un lato si ha l'eccesso di &ldquo;economismo&rdquo;, dall'altro l'eccesso di &ldquo;ideologismo&rdquo;; da una parte si sopravalutano le cause meccaniche, dall'altra l'elemento &ldquo;volontario&rdquo; e individuale&raquo; (<a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, 456). Resta il fatto che, in questa fase, G. condivide ancora &laquo;l'affermazione di Engels che l'economia &egrave; &ldquo;in ultima analisi&rdquo; la molla della storia&raquo; (<a href='http://gramscisource.org/quaderno/4/nota/38' target='_blank' class='link-to-note'>ibid.</a>; nel Testo C di <a href='http://gramscisource.org/quaderno/13/nota/18' target='_blank' class='link-to-note'>Q 13, 18</a>, 1592: &laquo;solo &ldquo;in ultima analisi&rdquo;&raquo;), e quindi vuole tenere ben ferma &laquo;la priorit&agrave; del fatto politico-economico, cio&egrave; la &ldquo;struttura&rdquo; come punto di riferimento e di &ldquo;causazione&rdquo; dialettica, non meccanica, delle superstrutture&raquo; (<a href='http://gramscisource.org/quaderno/4/nota/56' target='_blank' class='link-to-note'>Q 4, 56</a>, 503). Successivamente preferir&agrave; abbandonare il concetto, di per s&eacute; deterministico, di causazione, parlando ad esempio, nella seconda stesura del testo appena citato (<a href='http://gramscisource.org/quaderno/10b/nota/41%20VI' target='_blank' class='link-to-note'>Q 10 II, 41.VI</a>, 1316), della &laquo;struttura come punto di riferimento e di impulso dialettico per le superstrutture&raquo;. Ritorner&agrave; sulla questione in un appunto molto tardo, tra gli ultimi in assoluto dei Q (<a href='http://gramscisource.org/quaderno/17/nota/48' target='_blank' class='link-to-note'>Q 17, 48</a>, 1945-6, steso probabilmente nel giugno del 1935), rilevando come, &laquo;nello studio dei diversi &ldquo;gradi&rdquo; o &ldquo;momenti&rdquo; delle situazioni militari o politiche non si &egrave; soliti fare le doverose distinzioni tra: &ldquo;causa efficiente&rdquo;, che prepara l'evento storico o politico di diverso grado o significato (o estensione) e la &ldquo;causa determinante&rdquo; che immediatamente produce l'evento ed &egrave; la risultante generale e concreta della causa efficiente, la &ldquo;precipitazione&rdquo; concreta degli elementi realmente attivi e necessari della causa efficiente per produrre la determinazione. Causa efficiente e causa sufficiente, cio&egrave; &ldquo;totalmente&rdquo; sufficiente, o almeno sufficiente nella direttrice necessaria per produrre l'evento. Naturalmente queste distinzioni possono avere diversi momenti o gradi: cio&egrave; occorre studiare se ogni momento &egrave; efficiente [(sufficiente)] e determinante per il passaggio da uno sviluppo all'altro o se pu&ograve; essere distrutto dall'antagonista prima della sua &ldquo;produttivit&agrave;&rdquo;&raquo;. In precedenza G. aveva proposto di impiegare &laquo;il termine di &ldquo;catarsi&rdquo; per indicare il passaggio dal momento meramente economico (o egoistico-passionale) al momento etico-politico, cio&egrave; l'elaborazione superiore della struttura in superstruttura nella coscienza degli uomini. Ci&ograve; significa anche il passaggio dall'&ldquo;oggettivo al soggettivo&rdquo; e dalla &ldquo;necessit&agrave; alla libert&agrave;&rdquo;. La struttura da forza esteriore che schiaccia l'uomo, lo assimila a s&eacute;, lo rende passivo, si trasforma in mezzo di libert&agrave;, in strumento per creare una nuova forma etico-politica, in origine di nuove iniziative&raquo; (<a href='http://gramscisource.org/quaderno/10b/nota/6' target='_blank' class='link-to-note'>Q 10 II, 6</a>, 1244). Al contrario &laquo;l'insistere sull'elemento &ldquo;pratico&rdquo; del nesso teoria-pratica, dopo aver scisso, separato e non solo distinto i due elementi (operazione appunto meramente meccanica e convenzionale) significa che si attraversa una fase storica relativamente primitiva, una fase ancora economico-corporativa, in cui si trasforma quantitativamente il quadro generale della &ldquo;struttura&rdquo; e la qualit&agrave;-superstruttura adeguata &egrave; in via di sorgere, ma non &egrave; ancora organicamente formata&raquo; (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1386-7): &egrave; il caso, per ragioni diverse eppure in parte convergenti, da un lato degli Stati Uniti (v. le note su Americanismo e fordismo, in parte raccolte in seconda stesura nel Q 22), dall'altro dell'URSS staliniana, di cui si pu&ograve; trovare una critica implicita in molti appunti dei Q. Del resto, negata ogni meccanicit&agrave; all'azione della struttura sulla sovrastruttura e anzi verificato che se nel &laquo;&ldquo;blocco storico&rdquo; [...] le forze materiali sono il contenuto e le ideologie la forma&raquo;, la distinzione &egrave; &laquo;meramente didascalica, perch&eacute; le forze materiali non sarebbero concepibili storicamente senza forma e le ideologie sarebbero ghiribizzi individuali senza le forze materiali&raquo; (<a href='http://gramscisource.org/quaderno/7/nota/21' target='_blank' class='link-to-note'>Q 7, 21</a>, 869), per cui &laquo;il ragionamento si basa sulla reciprocit&agrave; necessaria tra struttura e superstrutture (reciprocit&agrave; che &egrave; appunto il processo dialettico reale)&raquo; (<a href='http://gramscisource.org/quaderno/8/nota/182' target='_blank' class='link-to-note'>Q 8, 182</a>, 1051-2); la stessa impostazione del problema nei termini &ldquo;architettonici&rdquo; di struttura e superstruttura &egrave; destinata a cadere. &Egrave; per questo che ben presto G. giunger&agrave; al definitivo superamento dell'impostazione precedente: &laquo;Quistioni di terminologia. Il concetto di struttura e superstruttura, per cui si dice che l'&ldquo;anatomia&rdquo; della societ&agrave; &egrave; costituita dalla sua &ldquo;economia&rdquo;, non sar&agrave; legato alle discussioni sorte per la classificazione delle specie animali, classificazione entrata nella sua fase &ldquo;scientifica&rdquo; quando appunto si prese a base l'anatomia e non caratteri secondari e accidentali? L'origine della metafora usata per indicare un concetto nuovamente scoperto, aiuta a comprendere meglio il concetto stesso, che viene riportato al mondo culturale e storicamente determinato in cui &egrave; sorto&raquo; (<a href='http://gramscisource.org/quaderno/8/nota/207' target='_blank' class='link-to-note'>Q 8, 207</a>, 1065). Subito prima G. aveva notato &laquo;come la terminologia ha la sua importanza nel determinare errori e deviazioni, quando si dimentichi che la terminologia &egrave; convenzionale e che occorre sempre risalire alle fonti culturali per identificarne il valore esatto, poich&eacute; sotto una stessa formula convenzionale possono annidarsi contenuti differenti&raquo; (<a href='http://gramscisource.org/quaderno/8/nota/206' target='_blank' class='link-to-note'>Q 8, 206</a>, 1065). Nella seconda stesura di <a href='http://gramscisource.org/quaderno/8/nota/207' target='_blank' class='link-to-note'>Q 8, 207</a> la metafora dell'economia come anatomia della societ&agrave;, che in <a href='http://gramscisource.org/quaderno/4/nota/15' target='_blank' class='link-to-note'>Q 4, 15</a> era stata definita &laquo;appropriata&raquo; (mentre nel Testo C di <a href='http://gramscisource.org/quaderno/10b/nota/41%20XII' target='_blank' class='link-to-note'>Q 10 II, 41.XII</a>, 1321 si sostiene che &laquo;nel corpo umano non si pu&ograve; certo dire che la pelle [...] sia mera illusione e che lo scheletro e l'anatomia siano la sola realt&agrave;, tuttavia per molto tempo si &egrave; detto qualcosa di simile&raquo;), verr&agrave; classificata tra quelle, &laquo;grossolane e violente&raquo;, delle quali &laquo;la filosofia della prassi si &egrave; servita a fini esclusivamente didattici nei confronti delle classi popolari ignoranti&raquo;: tutto ci&ograve; &laquo;&egrave; utile per precisare il limite della metafora stessa, cio&egrave; ad impedire che essa si materializzi e si meccanicizzi&raquo; (<a href='http://gramscisource.org/quaderno/11/nota/50' target='_blank' class='link-to-note'>Q 11, 50</a>, 1473-4). Queste considerazioni preludono al progressivo abbandono di tale metafora, che &egrave; completamente assente nei testi di nuova stesura dei <a href='http://gramscisource.org/quaderno/14/nota/15' target='_blank' class='link-to-note'>Q 14, 15</a> e 17, anche se per un certo periodo G. continua a utilizzarla, in senso debole e/o polemico, contro i suoi interlocutori ideali, a partire da Croce (Q 10) e Bucharin (Q 11). L'immagine ritorna inoltre nei corrispondenti Testi C degli Appunti dei <a href='http://gramscisource.org/quaderno/4/nota/7' target='_blank' class='link-to-note'>Q 4, 7</a> e 8 citati in precedenza, in cui G. introduce solitamente poche ma significative varianti, a partire da <a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, che riprende il Testo A di <a href='http://gramscisource.org/quaderno/4/nota/38' target='_blank' class='link-to-note'>Q 4, 38</a>, Rapporti tra struttura e superstrutture, mutandone il titolo in Analisi delle situazioni: rapporti di forza. A questo riguardo, con particolare riferimento al &laquo;rapporto effettivo delle forze sociali nel momento politico-militare&raquo;, G. sostiene in un altro testo che &laquo;uno studio serio di questi argomenti, fatto con prospettiva storica e con metodi critici, pu&ograve; essere uno dei mezzi pi&ugrave; efficaci per combattere l'astrattismo meccanicistico e il fatalismo deterministico&raquo; (<a href='http://gramscisource.org/quaderno/14/nota/11' target='_blank' class='link-to-note'>Q 14, 11</a>, 1666). La stessa distinzione &laquo;tra condizioni oggettive e condizioni soggettive dell'evento storico&raquo;, che &egrave; una delle nuove formulazioni assunte dalla dialettica struttura-superstruttura (insieme a quelle tra quantit&agrave; e qualit&agrave;, contenuto e forma, necessit&agrave; e libert&agrave;), &egrave; lecita solo a scopo &laquo;didascalico: pertanto &egrave; nella misura delle forze soggettive e della loro intensit&agrave; che pu&ograve; vertere discussione, e quindi nel rapporto dialettico tra le forze soggettive contrastanti. Occorre evitare che la quistione sia posta in termini &ldquo;intellettualistici&rdquo; e non storico-politici&raquo; (<a href='http://gramscisource.org/quaderno/15/nota/25' target='_blank' class='link-to-note'>Q 15, 25</a>, 1781). &Egrave; quello che fa l'&laquo;economismo storico&raquo;, che ritiene che &laquo;&ldquo;immediatamente&rdquo;, come &ldquo;occasione&rdquo;, i fatti sono stati influenzati da determinati interessi di gruppo ecc. [...]. Si pu&ograve; dire che il fattore economico (inteso nel senso immediato e giudaico dell'economismo storico) non &egrave; che uno dei tanti modi con cui si presenta il pi&ugrave; profondo processo storico (fattore di razza, religione ecc.) ma &egrave; questo pi&ugrave; profondo processo che la filosofia della prassi vuole spiegare ed appunto perci&ograve; &egrave; una filosofia, una &ldquo;antropologia&rdquo;, e non un semplice canone di ricerca storica&raquo; (<a href='http://gramscisource.org/quaderno/17/nota/12' target='_blank' class='link-to-note'>Q 17, 12</a>, 1917).</p><h2>GIUSEPPE COSPITO</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Blocco storico'>Blocco storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Bucharin, Nikolaj Ivanovic&yuml;'>Bucharin, Nikolaj Ivanovic&yuml;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Catarsi'>Catarsi</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Croce, Benedetto'>Croce, Benedetto</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Determinismo'>Determinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economia'>Economia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Economismo'>Economismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Egemonia'>Egemonia</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Engels, Friedrich'>Engels, Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Libert&agrave;'>Libert&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Marx, Karl'>Marx, Karl</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Materialismo storico'>Materialismo storico</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Meccanicismo'>Meccanicismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Necessit&agrave;'>Necessit&agrave;</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Prefazione del '59'>Prefazione del '59</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Rapporti di forza'>Rapporti di forza</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Superstruttura, superstrutture'>Superstruttura, superstrutture</a></body></html>