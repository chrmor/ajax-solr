<html><head><title>Gramsci Dictionary: Rivoluzione francese</title></head><body><h1>Rivoluzione francese</h1><p> G. giovane studente liceale aveva avuto modo di scrivere della Rivoluzione francese nei termini seguenti: &laquo;La Rivoluzione fran cese ha abbattuto molti privilegi, ha sollevato molti oppressi; ma non ha fatto che sostituire una classe ad un'altra nel dominio. Per&ograve; ha lasciato un grande ammaestramento: che i privilegi e le differenze sociali, essendo prodotto della societ&agrave; e non della natura, possono essere sorpassate&raquo; (Oppressi ed oppressori, novembre 1910, in SP 5). La rivoluzione del 1789 &egrave; poi presente anche negli scritti giovanili, con numerosi riferimenti sia al giacobinismo (v. ad esempio la riflessione sulla storiografia della rivoluzione in La fortuna di Robespierre, 2 marzo 1918, in CF 703 ss.) sia all'Illuminismo (ad esempio in Socialismo e cultura, 29 gennaio 1916, in CT 101 ss.). Nei Q il processo storico della Rivoluzione francese ha, secondo G., una durata di quasi un secolo, dal 1789 al 1870, ossia dalla convocazione degli Stati generali all'esperienza della Comune di Parigi: &laquo;solo nel 1870-71, col tentativo comunalistico si esauriscono storicamente tutti i germi nati nel 1789 cio&egrave; non solo la nuova classe che lotta per il potere sconfigge i rappresentanti della vecchia societ&agrave; che non vuole confessarsi decisamente superata, ma sconfigge anche i gruppi nuovissimi che sostengono gi&agrave; superata la nuova struttura sorta dal rivolgimento iniziatosi nel 1789 e dimostra cos&igrave; di essere vitale e in confronto al vecchio e in confronto al nuovissimo&raquo;. Inoltre, proprio con la Comune parigina perde efficacia la strategia della &ldquo;rivoluzione permanente&rdquo; e viene avviata la discussione intorno a quelli che furono gli eventi che caratterizzarono la Rivoluzione francese: &laquo;per alcuni [...] la rivoluzione &egrave; compiuta a Valmy [...] per altri la Rivoluzione continua fino al Termidoro [...] per altri la storia della Rivoluzione continua fino al 1830, 1848, 1870 e persino fino alla guerra mondiale del 1914&raquo;. Secondo G., soltanto con la Terza Repubblica le contraddizioni sociali esplose con la rivoluzione trovarono una relativa composizione &laquo;dopo 80 anni di rivolgimenti a ondate sempre pi&ugrave; lunghe: 89-94-99-1804-1815-1830-1848-1870&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1581-2). Inizialmente il processo &egrave; diretto dai rappresentanti del Terzo Stato, che ponevano esclusivamente la soluzione di problemi corporativi, &laquo;corporativi, nel senso tradizionale, di immediati ed egoistici in senso gretto di una determinata categoria&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2027), proponendosi, quindi, come &laquo;riformatori moderati, che fanno la voce grossa ma in realt&agrave; domandano ben poco&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). In seguito, osserva G., va formandosi un gruppo che &laquo;tende a concepire la borghesia come il gruppo egemone di tutte le forze popolari&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2028), un gruppo che trova nella resistenza delle vecchie forze sociali e nella minaccia internazionale gli elementi di aggregazione. Questo gruppo, i giacobini, mostr&ograve; risolutezza in quanto comprese che il processo di trasformazione della societ&agrave; francese trovava un ostacolo nelle vecchie forze sociali; per questo mandarono &laquo;alla ghigliottina non solo gli elementi della vecchia societ&agrave; dura a morire ma anche i rivoluzionari di ieri, oggi diventati reazionari&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). In virt&ugrave; di ci&ograve; il vero partito della rivoluzione furono i giacobini, che non si limitarono a rappresentare gli interessi della borghesia, ma &laquo;rappresentavano il movimento rivoluzionario nel suo insieme, come sviluppo storico integrale&raquo; (<a href='http://gramscisource.org/quaderno/19/nota/24' target='_blank' class='link-to-note'>ibid.</a>). In questa consapevolezza della realt&agrave; storica da parte di chi diresse il movimento rivoluzionario va rinvenuta, secondo G., la concretezza della politica giacobina che, tenendo fermi i principi di base della rivoluzione, ossia la libert&agrave;, l'uguaglianza e la fraternit&agrave;, oper&ograve; nella direzione di proporre una soluzione ai problemi dell'epoca, quali la prevenzione dei fenomeni controrivoluzionari e l'allargamento dei quadri borghesi. Ma tali obiettivi non furono mai disgiunti dalla necessit&agrave; di essere gruppo dirigente, che si esplicit&ograve; nell'elaborazione di una riforma agraria che garant&igrave; alla Parigi giacobina l'egemonia sulla Francia. Proprio il rafforzamento dell'egemonia attraverso l'acquisizione di un sempre maggiore consenso consent&igrave; ai giacobini di organizzare un governo borghese, &laquo;cio&egrave; fecero della borghesia la classe dominante, ma fecero di pi&ugrave;, crearono lo Stato borghese, fecero della borghesia la classe nazionale dirigente, egemone, cio&egrave; dettero allo Stato nuovo una base permanente, crearono la compatta nazione moderna francese&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2029). Secondo G., la dimostrazione della contraddizione presente nella prassi giacobina, e quindi in quella che solitamente viene indicata come la fase democratica della Rivoluzione francese, &egrave; proprio nell'esito drammatico di quell'esperienza che, nonostante tutto, non seppe sottrarsi al terreno tipico degli interessi borghesi e fall&igrave;: &laquo;e il Termidoro ebbe il sopravvento. La rivoluzione aveva trovato i limiti pi&ugrave; larghi di classe&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2030). Sul terreno specifico dell'unit&agrave; dialettica di filosofia e politica G. ricorre spesso nei Q all'equivalenza fra il linguaggio politico francese e il linguaggio della filosofia classica tedesca; tale equivalenza &laquo;&egrave; stata espressa &ldquo;poeticamente&rdquo; dal Carducci nell'espressione: &ldquo;decapitaro, Emmanuel Kant, Iddio &ndash; Massimiliano Robespierre, il re&rdquo;&raquo; (<a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1860). Facendo riferimento a un passo della marx-engelsiana Sacra famiglia in cui si afferma la dipendenza del pensiero astratto della filosofia classica tedesca dal principio politico francese dell'eguaglianza, G. ripropone la relazione in diversi luoghi dei Q: &laquo;nella Sacra Famiglia [...] la fraseologia giacobina corrispondeva perfettamente ai formulari della filosofia classica tedesca&raquo; (<a href='http://gramscisource.org/quaderno/1/nota/44' target='_blank' class='link-to-note'>Q 1, 44</a>, 51); scrivendo della filosofia classica tedesca come quella dell'epoca della Restaurazione e dei movimenti liberali da essa vivificati, G. prosegue nel modo seguente: &laquo;A questo proposito vedere la riduzione che fa Marx della formula francese &ldquo;libert&eacute;, fraternit&eacute;, &eacute;galit&eacute;&rdquo; con i concetti filosofici tedeschi (Sacra Famiglia)&raquo; (<a href='http://gramscisource.org/quaderno/1/nota/151' target='_blank' class='link-to-note'>Q 1, 151</a>, 134). Inoltre, ponendo quali riforme intellettuali e morali allo stesso livello la Riforma luterana e la Rivoluzione francese G. scrive: &laquo;Ricordare anche qui la riduzione di Marx dei termini politici francesi &ldquo;fraternit&eacute; ecc.&rdquo; al linguaggio della filosofia tedesca nella Sacra Famiglia&raquo;; e continua: &laquo; Rinascita-Riforma &ndash; Filosofia tedesca &ndash; Rivoluzione francese &ndash; laicismo [liberalismo] &ndash; storicismo &ndash; filosofia moderna &ndash; materialismo storico. Il materialismo storico &egrave; il coronamento di tutto questo movimento di riforma intellettuale e morale [...] Corrisponde alla Riforma + Rivoluzione francese, universalit&agrave; + politica&raquo; (<a href='http://gramscisource.org/quaderno/4/nota/3' target='_blank' class='link-to-note'>Q 4, 3</a>, 423-4). In una lettera a Tania del 30 maggio 1932 G. faceva presente come lo stesso Hegel avesse gi&agrave; stabilito un nesso fra la Rivoluzione francese, la filosofia kantiana e quella dell'idealismo tedesco, e concludeva: &laquo;Dalla Sacra Famiglia si vede come questo nesso posto da Hegel tra l'attivit&agrave; politica francese e quella filosofica tedesca sia stato fatto proprio dai teorici della filosofia della praxis&raquo; (LC 582).</p><h2>LELIO LA PORTA</h2><em>Vedi anche le voci:</em><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Filosofia classica tedesca'>Filosofia classica tedesca</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Giacobinismo'>Giacobinismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Hegel, Georg Wilhelm Friedrich'>Hegel, Georg Wilhelm Friedrich</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Illuminismo'>Illuminismo</a><br/><a href='http://metasound.dibet.univpm.it/gramsci/ajax-solr-master/examples/gramsci-dictionary/?title=Kant, Immanuel'>Kant, Immanuel</a></body></html>