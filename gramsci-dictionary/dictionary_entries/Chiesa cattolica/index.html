<html><head><title>Gramsci Dictionary: Chiesa cattolica</title></head><body><h1>Chiesa cattolica</h1><p> &laquo;Chiesa&raquo; e &laquo;Chiesa cattolica&raquo; sono termini che G. utilizza indifferentemente senza distinzione per indicare la Chiesa sia quale comunit&agrave; dei fedeli, sia quale istituzione ecclesiastica, ma sempre, anche quest'ultima, connessa con la prima. Quando vuole accentuarne l'aspetto prevalentemente istituzionale, G. ricorre ad altri termini, quali &laquo;papato&raquo; o &laquo;Vaticano&raquo;. Sulla Chiesa G. opera una ricerca puntuale e critica, secondo una chiave di lettura nuova e controcorrente rispetto alla tradizionale critica marxista: &laquo;Chiesa come intellettuale&raquo;, studio che egli inquadra nel pi&ugrave; ampio progetto di delineare una storia degli intellettuali italiani. G. espone questo piano nella lettera alla cognata Tatiana del 3 luglio 1931: &laquo;Uno degli argomenti che pi&ugrave; mi ha interessato in questi ultimi anni &egrave; stato quello di fissare alcuni aspetti caratteristici nella storia degli intellettuali italiani [...]. Bisogna necessariamente risalire all'Impero Romano e alla prima concentrazione di intellettuali &ldquo;cosmopoliti&rdquo; (&ldquo;imperiali&rdquo;) che esso determin&ograve;: studiare quindi la formazione dell'organizzazione clericale cristiano-papale che d&agrave; all'eredit&agrave; del cosmopolitismo intellettuale imperiale una forma castale europea ecc. ecc.&raquo; (LC 441). Progetto di ricerca che in <a href='http://gramscisource.org/quaderno/8/nota/0' target='_blank' class='link-to-note'>Q 8, 0</a>, 935-6 viene articolato in una serie di titoli che avrebbero dovuto costituire altrettanti sezioni e capitoli di un unico saggio sugli intellettuali. La Chiesa, per tutto l'arco della sua storia bimillenaria, appare a G. come &laquo;l'intellettuale collettivo&raquo; che pi&ugrave; di ogni altro ha saputo instaurare e intrattenere rapporti costanti con &laquo;i semplici&raquo;, condizionando fortemente, a volte totalmente, la vita culturale, sociale e politica dei popoli e degli Stati. Il potere dello Stato, secondo G., si regge su due elementi fondamentali: la coercizione, esercitata per mezzo di apparati repressivi propri (esercito, polizia, tribunali, carceri ecc.), e il consenso, che viene ottenuto per mezzo di apparati ideologici, o dell'apparato egemonico, come scrive G., quali i partiti, i sindacati, le scuole, la Chiesa. Anche la Chiesa, quindi, &egrave; tra gli apparati ideologici che organizzano il consenso popolare (<a href='http://gramscisource.org/quaderno/6/nota/87' target='_blank' class='link-to-note'>Q 6, 87</a>, 763; <a href='http://gramscisource.org/quaderno/6/nota/88' target='_blank' class='link-to-note'>Q 6, 88</a>, 763-4; <a href='http://gramscisource.org/quaderno/7/nota/80' target='_blank' class='link-to-note'>Q 7, 80</a>, 912-3; <a href='http://gramscisource.org/quaderno/12/nota/1' target='_blank' class='link-to-note'>Q 12, 1</a>, 1518-9; <a href='http://gramscisource.org/quaderno/13/nota/37' target='_blank' class='link-to-note'>Q 13, 37</a>, 1638-9; <a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2010). G. definisce, sia pure sommariamente, il rapporto di questo particolare apparato ideologico con la societ&agrave; politica, lo Stato in senso stretto, e con la societ&agrave; civile, gli altri apparati ideologici (<a href='http://gramscisource.org/quaderno/8/nota/131' target='_blank' class='link-to-note'>Q 8, 131</a>, 1021; <a href='http://gramscisource.org/quaderno/14/nota/11' target='_blank' class='link-to-note'>Q 14, 11</a>, 1666-7), studiandolo sia nello svolgimento storico, sia sotto l'aspetto tecnico-strutturale, quello dei meccanismi e delle modalit&agrave; attraverso cui esso si realizza, con particolare riferimento alla situazione italiana. La conclusione generale alla quale G. giunge &egrave; la seguente: quanto pi&ugrave; la Chiesa accresce la propria egemonia nella societ&agrave; civile, tanto pi&ugrave; &egrave; egemone anche nei confronti dello Stato; invece a una caduta egemonica della Chiesa nella societ&agrave; civile corrisponde generalmente anche la perdita di posizioni di forza di fronte allo Stato. Storicamente la Chiesa conosce una fase ascendente di conquista e mantenimento dell'egemonia sociale fino al Medioevo, periodo anche del massimo potere politico della Chiesa romana e del papato e della loro superiorit&agrave; rispetto all'impero e all'imperatore, situazione che G. rappresenta sinteticamente con l'espressione &laquo;comando per grazia di Dio&raquo; (<a href='http://gramscisource.org/quaderno/6/nota/93' target='_blank' class='link-to-note'>Q 6, 93</a>, 768). La formula del &ldquo;Sacro romano impero&rdquo;, dove &egrave; il &ldquo;sacro&rdquo; che predomina, esprime bene questa posizione di supremazia della Chiesa. Durante il millennio medievale la Chiesa si perfeziona organicamente sul piano ideologico, soprattutto tramite due grandi strutture organizzative, i monasteri e le sedi episcopali. I monasteri sono luoghi di preghiera e di studio, ma anche di lavoro (ora et labora). Al loro interno si sperimenta anche una delle prime forme di divisione razionale del lavoro (<a href='http://gramscisource.org/quaderno/5/nota/78' target='_blank' class='link-to-note'>Q 5, 78</a>, 609-10). Le sedi episcopali si presentano come centri di raggruppamento di intellettuali, religiosi e laici e svolgono una triplice funzione, ideologica, repressiva e sociale, attraverso proprie scuole, strutture assistenziali per le classi subalterne e creazione di propri tribunali (<a href='http://gramscisource.org/quaderno/3/nota/87' target='_blank' class='link-to-note'>Q 3, 87</a>, 367-9 e <a href='http://gramscisource.org/quaderno/5/nota/68' target='_blank' class='link-to-note'>Q 5, 68</a>, 603). Il primo millennio di storia della Chiesa si chiude con l'affermazione della sua sovranit&agrave; sullo Stato feudale e della sua egemonia nella societ&agrave; medievale. A un certo punto, a partire dall'et&agrave; comunale in poi, inizia per&ograve; anche la crisi del blocco ideologico faticosamente costruito nei secoli precedenti. Ci&ograve; perch&eacute; nel rapporto tra Chiesa e societ&agrave; viene a manifestarsi una contraddizione di fondo: quella tra la funzione della Chiesa quale intellettuale organico della classe dirigente (l'aristocrazia agraria), da una parte, e la sua pretesa di esserlo anche per le classi umili e sottomesse, dall'altra. &Egrave; il momento in cui i princ&igrave;pi religiosi e morali cristiani, fondamentalmente popolari, entrano in contraddizione con la prassi del clero, diventato anch'esso casta feudale. Scrive espressamente G.: &laquo;Quando si esalta la funzione che la Chiesa ha avuto nel medio evo a favore delle classi inferiori, si dimentica semplicemente una cosa: che tale funzione non era legata alla chiesa come esponente di un principio religioso-morale, ma alla Chiesa come organizzazione di interessi economici molto concreti, che doveva lottare contro altri ordini che avrebbero voluto diminuire la sua importanza. Questa funzione fu dunque subordinata e incidentale: ma il contadino non era meno taglieggiato dalla chiesa che dai signori feudali. Si pu&ograve; forse dire questo: che la &ldquo;chiesa&rdquo; come comunit&agrave; dei fedeli conserv&ograve; e svilupp&ograve; determinati principi politico-morali in opposizione alla chiesa come organizzazione clericale&raquo; (<a href='http://gramscisource.org/quaderno/1/nota/128' target='_blank' class='link-to-note'>Q 1, 128</a>, 116-7). &egrave; per questo che la Chiesa comincia a essere contestata dall'interno e minacciata al tempo stesso dall'esterno. La contestazione interna proviene dalla stessa base sociale popolare, organizzata da intellettuali religiosi legati al popolo. L'attacco esterno viene condotto dal gruppo di nuova formazione degli intellettuali laici, che sfidano la Chiesa proprio sul terreno su cui essa si credeva pi&ugrave; forte e sicura, la cultura, in particolare sul terreno giuridico, dove i laici si impegnano a promuovere il ritorno al diritto romano (<a href='http://gramscisource.org/quaderno/3/nota/87' target='_blank' class='link-to-note'>Q 3, 87</a>, 370), e su quello letterario, con l'uso e lo sviluppo della lingua volgare per contrastare rispettivamente il dominio del diritto canonico e il latino degli ecclesiastici (<a href='http://gramscisource.org/quaderno/3/nota/76' target='_blank' class='link-to-note'>Q 3, 76</a>, 353-4). Dinanzi al rischio di un'eventuale saldatura tra popolo e intellettuali laici e intellettuali religiosi popolari, la Chiesa appare preoccupata ed &egrave; costretta a correre ai ripari. Essa riesce, a volte, a recuperare il movimento di contestazione dal basso suscitando &laquo;movimenti di massa&raquo;, inquadrati da nuovi ordini religiosi, gli &laquo;ordini mendicanti&raquo;. Il caso pi&ugrave; riuscito per la gerarchia ecclesiastica del tempo resta quello del francescanesimo (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384). Altre volte invece la Chiesa &egrave; costretta a ricorrere alla repressione, condannando ed eliminando anche fisicamente i capi carismatici del movimento e soffocando &laquo;le eresie [...] col ferro e col fuoco&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 642). Tuttavia essa non riesce sempre e dappertutto a soffocare i fermenti nuovi. Poich&eacute; se &egrave; vero che &laquo;gli intellettuali pi&ugrave; in vista dell'epoca [...] in Italia almeno, sono o soffocati o addomesticati dalla Chiesa, [...] in altre parti d'Europa si mantengono come fermento per sboccare nella Riforma&raquo; (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 642). Nell'et&agrave; moderna la contestazione interna e l'opposizione della borghesia laica sfociano in rotture clamorose della comunit&agrave; ecclesiastica e in movimenti rivoluzionari popolari contro il regime feudale. Sul fronte religioso si hanno la Riforma di Lutero, la guerra dei contadini tedeschi, la nascita delle Chiese e delle sette protestanti; sul fronte laico si assiste allo sviluppo del nazionalismo e degli Stati nazionali assoluti. La crisi dell'egemonia ecclesiastica &egrave; ormai consumata e inizia la fine del suo monopolio ideologico. Il fronte, laico e religioso, alternativo al sistema feudale e alla Chiesa cattolica rompe l'unit&agrave; territoriale, sociale e ideologica della cristianit&agrave;: Nord e Centro Europa protestanti, Europa mediterranea cattolica romana e controriformista; separazione crescente della Chiesa dalla classe sociale emergente &ndash; la borghesia &ndash; fino a ridursi al ruolo reazionario e conservatore di intellettuale tradizionale, espressione cio&egrave; della classe sociale di origine feudale &ndash; l'aristocrazia agraria &ndash; dominante nel passato. A livello ideologico, infine, la rottura si rende visibile nella differenza tra il carattere popolare-nazionale, l'esigenza di &laquo;ritorno alle &ldquo;origini&rdquo;&raquo; della Riforma e il carattere &laquo;cosmopolita&raquo;, reazionario, &laquo;disciplinare&raquo; della Controriforma (<a href='http://gramscisource.org/quaderno/11/nota/12' target='_blank' class='link-to-note'>Q 11, 12</a>, 1384 e <a href='http://gramscisource.org/quaderno/16/nota/9' target='_blank' class='link-to-note'>Q 16, 9</a>, 1859; v. inoltre <a href='http://gramscisource.org/quaderno/2/nota/90' target='_blank' class='link-to-note'>Q 2, 90</a>, 248; <a href='http://gramscisource.org/quaderno/3/nota/141' target='_blank' class='link-to-note'>Q 3, 141</a>, 399; <a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 652-3; <a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963; <a href='http://gramscisource.org/quaderno/25/nota/7' target='_blank' class='link-to-note'>Q 25, 7</a>, 2292). Il risvolto immediatamente politico della nuova posizione di debolezza ideologica della Chiesa cattolica &egrave; l'instaurarsi di una situazione di belligeranza, con il risultato della subordinazione della Chiesa agli Stati nazionali. Ne sono prova il gallicanesimo, il giuseppinismo e altre forme di giurisdizionalismo, che sono &laquo;la &ldquo;prefazione'&rdquo; alla limitazione della Chiesa nella societ&agrave; civile e politica&raquo; (<a href='http://gramscisource.org/quaderno/14/nota/55' target='_blank' class='link-to-note'>Q 14, 55</a>, 1713). Non pi&ugrave; la Chiesa, ma gli Stati nazionali dettano le regole del gioco politico. La Controriforma esprime la consapevolezza della Chiesa cattolica di trovarsi di fronte a una crisi radicale e di vaste proporzioni. Il Concilio di Trento, il pi&ugrave; grande tentativo della Chiesa moderna di operare una revisione globale dell'ideologia cattolica e del suo rapporto con la societ&agrave;, lungi dal rinnovare, cristallizza invece per i secoli successivi la Chiesa nel ruolo di intellettuale tradizionale, legata cio&egrave; alle classi egemoni del passato e staccata dalle masse popolari. Il nuovo corso controriformista accresce il divario tra la Chiesa cattolica, rimasta fondamentalmente feudale, e l'istanza popolare di superamento del sistema medievale: &laquo;Colla Controriforma il Papato aveva modificato essenzialmente la struttura della sua potenza: si era alienato le masse popolari, si era fatto fautore di guerre sterminatrici, si era confuso con le classi dominanti in modo irrimediabile [...]: la Chiesa, con la sua concreta attivit&agrave;, distruggeva le condizioni di ogni suo dominio, anche indiretto, staccandosi dalle masse popolari&raquo; (<a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963). La mediazione positiva dei vecchi e nuovi intellettuali ecclesiastici tra la Chiesa e le masse fallisce. Essa si riduce alla mera funzione negativa di contenimento di quella che per G. &egrave; &ldquo;l'eresia di massa&rdquo; del cattolicesimo, che si manifester&agrave; in tutta la sua portata nella Rivoluzione francese e ancor pi&ugrave; con il progredire in Europa del socialismo. In Italia, in particolare, la rottura tra Chiesa cattolica romana e popolo si verifica in misura anche maggiore, e perdipi&ugrave; si cristallizza e non trova sbocchi operativi. Con la Controriforma la Chiesa cattolica recepisce e continua la cultura cortigiana, staccata dal popolo-nazione, essenzialmente reazionaria, elaborata dall'Umanesimo e dal Rinascimento (<a href='http://gramscisource.org/quaderno/5/nota/123' target='_blank' class='link-to-note'>Q 5, 123</a>, 648-653; <a href='http://gramscisource.org/quaderno/8/nota/145' target='_blank' class='link-to-note'>Q 8, 145</a>, 1030; <a href='http://gramscisource.org/quaderno/9/nota/55' target='_blank' class='link-to-note'>Q 9, 55</a>, 1129-30; <a href='http://gramscisource.org/quaderno/19/nota/2' target='_blank' class='link-to-note'>Q 19, 2</a>, 1963). A differenza di altri paesi europei, non si creano in Italia intellettuali propri delle classi popolari. Machiavelli, Bruno, Galilei e altri restano episodi singoli e isolati. Di fronte alla rottura Chiesa-masse non si forma un nuovo blocco alternativo di intellettuali-popolo. &Egrave; per questo che, secondo G., non si &egrave; avuta in Italia alcuna riforma o rivoluzione popolare simile alle tre grandi riforme e rivoluzioni dell'et&agrave; moderna avvenute in Germania, Inghilterra e in Francia (<a href='http://gramscisource.org/quaderno/9/nota/55' target='_blank' class='link-to-note'>Q 9, 55</a>, 1129-30; v. anche <a href='http://gramscisource.org/quaderno/4/nota/75' target='_blank' class='link-to-note'>Q 4, 75</a>, 515). La frattura si manifesta in Italia molto pi&ugrave; tardi, solo nel momento della rottura del rapporto politico tra Chiesa cattolica e Stato liberale borghese nel 1870, quando la Chiesa, consapevole di non poter pi&ugrave; disporre del consenso delle masse, non oser&agrave; andare, per&ograve;, allo scontro frontale, ma preferir&agrave; la strategia della protesta passiva del non expedit. D'altra parte, lo Stato liberale intanto pot&eacute; giocare la carta dell'unit&agrave; nazionale, che comportava necessariamente la negazione del potere temporale del papato, in quanto sapeva appunto di avere dalla propria parte, o almeno non contro, il consenso popolare (plebisciti per le annessioni), venuto meno invece alla Chiesa. Tutto questo era indice, oltre che di una debolezza politica e sociale, anche di un'inferiorit&agrave; ideologica della Chiesa cattolica. Ed &egrave; proprio su questa tacita ammissione di inferiorit&agrave; ideologica che essa, a cominciare dal pontificato di Leone XIII, tenta di riorganizzarsi, ristrutturarsi per riconquistare l'egemonia culturale e sociale perduta. Per&ograve;, a differenza del passato, ora la Chiesa deve scendere direttamente sul terreno sociale e politico e mettere a punto programmi e organizzazioni di massa adeguati ai tempi, che siano, cio&egrave;, competitivi con gli apparati ideologici degli avversari (<a href='http://gramscisource.org/quaderno/20/nota/1' target='_blank' class='link-to-note'>Q 20, 1</a>, 2081 e <a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086-7). Deve farsi partito essa stessa. Innanzitutto, la Chiesa ridefinisce il pensiero sociale cattolico all'interno del quadro dottrinale rinnovato del tomismo (ideologia medievale), nelle encicliche sociali (dalla Rerum novarum alla Quadragesimo anno), e crea moderne organizzazioni sociali di massa (cooperative, casse rurali, leghe dei contadini, sindacati bian chi) e politiche (Azione cattolica, Opera dei Congressi, Partito popolare). Ci&ograve; permette alla Chiesa di riorganizzarsi e ridiventare, in appena mezzo secolo di tempo, protagonista sociale e politico. Il successo del Partito popolare &egrave; sufficiente perch&eacute; essa possa ripresentarsi a contrattare da posizione di forza con lo Stato liberale. Il Concordato con lo Stato fascista sancisce la ripresa sociale e politica della Chiesa e soprattutto le restituisce il ruolo primario, quello ideologico, che dai Patti Lateranensi esce addirittura rafforzato (<a href='http://gramscisource.org/quaderno/5/nota/70' target='_blank' class='link-to-note'>Q 5, 70</a>, 604-5; <a href='http://gramscisource.org/quaderno/5/nota/71' target='_blank' class='link-to-note'>Q 5, 71</a>, 605-6; <a href='http://gramscisource.org/quaderno/7/nota/97' target='_blank' class='link-to-note'>Q 7, 97</a>, 924-5; <a href='http://gramscisource.org/quaderno/7/nota/98' target='_blank' class='link-to-note'>Q 7, 98</a>, 9256; <a href='http://gramscisource.org/quaderno/16/nota/11' target='_blank' class='link-to-note'>Q 16, 11</a>, 1865-74; <a href='http://gramscisource.org/quaderno/16/nota/14' target='_blank' class='link-to-note'>Q 16, 14</a>, 1882-4). Tuttavia, il riconquistato ruolo ideologico e politico della Chiesa sotto il fascismo &egrave; destinato, nelle previsioni di G., a rivelarsi fragile non appena il regime cadr&agrave;, perch&eacute; privo di una base popolare solida. L'ultimo esperimento popolare cattolico, il Partito popolare, avrebbe potuto offrire alla Chiesa un'estrema occasione di collegarsi in modo reale al popolo. Ma il Vaticano lo fece fallire, mandando in esilio a Londra il suo capo fondatore, don Sturzo. Infine, l'ingresso diretto nella politica con propri partiti politici (Azione cattolica, Opera dei Congressi, Partito popolare) e proprie organizzazioni sociali (sindacati bianchi, cooperative sociali ecc.), tutti strumenti, per loro natura, di rivendicazione e tutela di interessi di parte, fa perdere alla Chiesa il suo carattere proprio, quello di Chiesa &ldquo;cattolica&rdquo;, universale. Il ricorso a queste organizzazioni di massa &laquo;segna l'inizio di una epoca nuova nella storia della religione cattolica: quando essa da concezione totalitaria (nel duplice senso: che era una totale concezione del mondo di una societ&agrave; nel suo totale), diventa parziale (anche nel duplice senso) e deve avere un proprio partito&raquo; (<a href='http://gramscisource.org/quaderno/20/nota/2' target='_blank' class='link-to-note'>Q 20, 2</a>, 2086).</p><h2>TOMMASO LA ROCCA</h2></body></html>