<html><head><title>Gramsci Dictionary: Inaudito</title></head><body><p> Si tratta di un aggettivo che raramente, nella prosa dei Q, oltre che degli scritti precarcerari, compare come &ndash; per cos&igrave; dire &ndash; una vox media, priva di una particolare rilevanza espressiva: in genere, invece, esso fa corpo, in modo se pur variamente significativo, con l'individuazione e la designazione della complessit&agrave;-novit&agrave; dei fenomeni e dei processi presi in esame. Allora non &egrave; un caso che esso compaia pi&ugrave; frequentemente nelle analisi del Novecento, che costituisce il terreno di precipitazione storico-teorica e politica della riflessione gramsciana. Si possono fare, fra i tanti, alcuni esempi: nel Q 3 G., sviluppando una riflessione su quell'aspetto della crisi moderna che, emerso a partire dalla fine della Grande guerra, veniva lamentato come &laquo;&ldquo;ondata di materialismo&rdquo;&raquo;, parlava di un &laquo;interregno&raquo;, in cui &laquo;il vecchio muore e il nuovo non pu&ograve; nascere&raquo; e in cui si verificano &laquo;i fenomeni morbosi pi&ugrave; svariati&raquo; (<a href='http://dl.gramsciproject.org/quaderno/3/nota/34' target='_blank' class='link-to-note'>Q 3, 34</a>, 311). Nel prosieguo dell'analisi G. arriva ad affermare che, in connessione con ci&ograve;, si potevano formare &laquo;le condizioni pi&ugrave; favorevoli per un'espansione inaudita del materialismo storico&raquo; (<a href='http://dl.gramsciproject.org/quaderno/3/nota/34' target='_blank' class='link-to-note'>ibid.</a>). Cos&igrave; pure, riguardo alla centrale, decisiva questione intellettuale, l'autore dei Q rilevava che &laquo;nel mondo moderno, la categoria degli intellettuali [...] si &egrave; ampliata in misura inaudita&raquo; (<a href='http://dl.gramsciproject.org/quaderno/4/nota/49' target='_blank' class='link-to-note'>Q 4, 49</a>, 477). Nell'esame della realt&agrave; dell'americanismo e del fordismo il lemma ricorre diffusamente. Anche qui basti qualche esempio: nel Q 5 G., a proposito della possibile introduzione della razionalizzazione fordista in realt&agrave; diverse da quella americana, osservava che essa, senza un &laquo;cambiamento di sistema di vita&raquo;, avrebbe potuto portare a &laquo;un rapido logoramento nervoso&raquo; e determinare &laquo;una crisi di morbosit&agrave; inaudita&raquo; (<a href='http://dl.gramsciproject.org/quaderno/5/nota/41' target='_blank' class='link-to-note'>Q 5, 41</a>, 573). Ancora: la guerra di posizione, come criterio moderno, novecentesco della scienza politica e come forma della politica tout court, domandava &ndash; secondo G. &ndash; &laquo;enormi sacrifizi a masse sterminate di popolazione&raquo; e rendeva necessaria &laquo;una concentrazione inaudita dell'egemonia&raquo; (<a href='http://dl.gramsciproject.org/quaderno/6/nota/138' target='_blank' class='link-to-note'>Q 6, 138</a>, 802). Talvolta pu&ograve; accadere che G. adoperi il lemma in connessione con la delineazione della radicale novit&agrave; non di processi contemporanei, ma di possibili sviluppi futuri: in un paragrafo dedicato alla scuola e alla &laquo;ricerca del principio educativo&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1540) egli, al termine di una lunga e complessa analisi, affermava che, se si vorr&agrave; &laquo;creare un nuovo strato di intellettuali, fino alle pi&ugrave; grandi specializzazioni&raquo; da parte di &laquo;un gruppo sociale&raquo;, fino a quel momento privo tradizionalmente delle &laquo;attitudini conformi&raquo;, si dovranno superare &laquo;difficolt&agrave; inaudite&raquo; (<a href='http://dl.gramsciproject.org/quaderno/12/nota/2' target='_blank' class='link-to-note'>ivi</a>, 1550). Il lemma viene anche impiegato per designare le novit&agrave; e le trasformazioni morfologiche del passato: a proposito del rivoluzionamento prodotto dalla stampa in tutto il mondo culturale G. metteva l'accento, tra l'altro, su &laquo;una estensione dell'attivit&agrave; educatrice inaudita&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>Q 16, 21</a>, 1891). Infine, va sottolineata l'unica volta in cui il lemma &egrave; impiegato nelle LC: G. vi fa ricorso per indicare, con fermezza e insieme trepidazione, quella che per lui &egrave; l'assoluta singolarit&agrave; della figura di sua madre: &laquo;ella si meriterebbe ben altro che della pazienza, perch&eacute; ha lavorato per noi tutta la vita, sacrificandosi in modo inaudito&raquo; (LC 378, a Grazietta, 29 dicembre 1930).</p></body></html>