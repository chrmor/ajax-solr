<html><head><title>Gramsci Dictionary: Americanismo e fordismo</title></head><body><p> &laquo;Americanismo e fordismo&raquo;, espressione paradigmatica, compare come undicesimo degli &laquo;argomenti principali&raquo; elencati nella prima pagina del Q 1. &Egrave; altres&igrave; il titolo di uno dei pi&ugrave; famosi quaderni &ldquo;speciali&rdquo;, il Q 22, del 1934. In esso confluiscono quasi esclusivamente note (o loro parti) della prima fase di scrittura dei Q, intitolate Americanismo, solo pi&ugrave; tardi Americanismo e fordismo, e riguardanti temi di diversa natura, dalla composizione demografica alla questione sessuale, alla questione meridionale, alla taylorizzazione del lavoro nelle industrie fordiste, ad argomenti finanziari e di teoria dello Stato, al rapporto Europa-America ecc. Nel complesso il Q 22 si presenta come un geniale zibaldone: un carattere che spinge ad attenuare e relativizzare la differenza tra &ldquo;quaderni speciali&rdquo; e &ldquo;miscellanei&rdquo; e rappresenta un'espressione esemplare dello stile adisciplinare e relazionale, o reticolare, dei Q. La comprensione organica dell'argomento &laquo;americanismo e fordismo&raquo; comporta sia la sua scomposizione nei suoi singoli elementi costitutivi &ndash; &laquo;americanismo&raquo;, &laquo;fordismo&raquo;, &laquo;taylorismo&raquo; &ndash; sia la sua ricomposizione unitaria, di cui qui ci occupiamo. &Egrave; da notare che, mentre nella prima lettera progettuale alla cognata Tania, del 19 marzo 1927, G. non vi aveva fatto cenno, nella lettera a Tania del 25 marzo 1929 egli indica &laquo;l'americanismo e il fordismo&raquo; come uno dei &laquo;tre argomenti&raquo; in cui si condensa il suo &laquo;piano intellettuale&raquo; (LC 248). &Egrave; una novit&agrave; importante, che implica una modificazione di questo &laquo;piano&raquo; dalla prima germinazione nel 1927 all'avvio di realizzazione nel 1929. Tra queste due date si colloca un intenso periodo di &ldquo;studi ameri cani&rdquo;, tra i quali rilievo particolare ha la lettura e traduzione di gran parte del numero speciale del 14 ottobre 1927 della rivista tedesca &ldquo;Die literarische Welt&rdquo;, dedicato alla letteratura degli Stati Uniti. Non c'&egrave; dubbio che l'incontro con i libri di Siegfried, Romier, Philip, dello stesso Ford, con romanzi in traduzione francese come Babbitt di Sinclair Lewis e Il petrolio di Upton Sinclair, con numerosi articoli di rivista, abbia risvegliato un interesse per le grandi novit&agrave; provenienti dal fordismo e dagli Stati Uniti, che rappresentava un punto fermo gi&agrave; nell'esperienza di G. ordinovista; e che questo rinnovato interesse abbia costituito come un contrappunto, nella genesi delle idee-guida dei Q, alla necessit&agrave; sofferta di ricognizione nazionale e ai grandi interrogativi suscitati dalla costruzione del socialismo in un paese solo. L'espressione specifica d&agrave; il titolo a una nota densa e risolutiva nel Q 4 (<a href='http://gramscisource.org/quaderno/4/nota/52' target='_blank' class='link-to-note'>Q 4, 52</a>) e viene riproposta quale &ldquo;appendice&rdquo; all'elenco dei &laquo;Saggi principali&raquo; ideati &laquo;per una storia degli intellettuali italiani&raquo; all'inizio del Q 8. Dopodich&eacute;, a parte <a href='http://gramscisource.org/quaderno/9/nota/72' target='_blank' class='link-to-note'>Q 9, 72</a> e <a href='http://gramscisource.org/quaderno/9/nota/74' target='_blank' class='link-to-note'>Q 9, 74</a>, almeno apparentemente essa tace fino a riesplodere nel Q 22. Nel suo complesso il Q 22 si limita a trascrivere, con poche variazioni, soprattutto note dei primi Q. Vengono tralasciate, probabilmente anche per motivi tecnici, note di rilevante valore (la cui assenza nel &ldquo;quaderno speciale&rdquo; ha un certo peso). L'articolazione del Q 22 &egrave; notevolmente rapsodica. La prima nota, introduttiva, l'unica di nuova stesura, fa compiere tuttavia all'intera trattazione dell'argomento un salto qualitativo tale da giustificare il ruolo che esso ha nel &ldquo;piano&rdquo; dei Q. Si comincia col dichiarare che il quaderno affronter&agrave; una &laquo;serie di problemi che devono essere esaminati sotto questa rubrica generale e un po' convenzionale di &ldquo;Americanismo e Fordismo&rdquo;&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139). Siamo cos&igrave; avvertiti che ci troviamo in presenza di un'espressione non immediatamente perspicua e significativa, in certo modo ellittica. Vero &egrave; che la &laquo;serie di problemi&raquo; indicata sembra approfondire ed estendere la portata di &laquo;americanismo e fordismo&raquo; rispetto al significato che esso ha nei primi quaderni. Ci&ograve; che conta &egrave; che in questa nota G. precisa le ragioni dell'importanza epocale di &laquo;americanismo e fordismo&raquo;: esso rappresenta la risposta capitalistica al problema essenziale dei tempi moderni, lo stesso che, sotto altre condizioni, d&agrave; origine alla necessit&agrave; del socialismo, cio&egrave; la &laquo;necessit&agrave;&raquo; di un'&laquo;economia programmatica&raquo;; &egrave; ancora incerto se questa risposta &laquo;possa determinare uno svolgimento graduale del tipo, altrove esaminato, delle &ldquo;rivoluzioni passive&rdquo; proprie del secolo scorso o se invece rappresenti solo l'accumularsi molecolare di elementi destinati a produrre un'&ldquo;esplosione&rdquo;, cio&egrave; un rivolgimento di tipo francese&raquo; (<a href='http://gramscisource.org/quaderno/22/nota/1' target='_blank' class='link-to-note'>ivi</a>, 2139-40). &egrave; da rilevare la consapevolezza che la potente originalit&agrave; e l'incerta prospettiva che caratterizzano &laquo;americanismo e fordismo&raquo; vanno contestualizzate &laquo;nelle condizioni contraddittorie della societ&agrave; moderna, ci&ograve; che determina complicazioni, posizioni assurde, crisi economiche e morali a tendenza spesso catastrofica, ecc.&raquo; (<a href='http://gramscisource.org/quaderno/22/nota/1' target='_blank' class='link-to-note'>ivi</a>, 2139). &Egrave; un avvertimento importante, che spinge ancor pi&ugrave; alla cautela, atteggiamento con cui si muove G., dal suo punto di osservazione privilegiato per un verso, per l'oggettiva distanza critica che lo caratterizza, per l'altro per&ograve; inficiato dall'enorme precariet&agrave; delle informazioni e delle conoscenze. Significativa dello &ldquo;zibaldone&rdquo; che caratterizza la scrittura carceraria di G., e che non nega ma qualifica l'energia sistematica del suo approccio, &egrave; &laquo;il registro di alcuni dei problemi pi&ugrave; importanti o interessanti&raquo;, suscitati da americanismo e fordismo, &laquo;anche se a prima vista paiono non di primo piano&raquo; (<a href='http://gramscisource.org/quaderno/22/nota/1' target='_blank' class='link-to-note'>ibid.</a>). Si tratta di questioni economiche (centralit&agrave; della produzione industriale; tentativo &laquo;estremo&raquo;, grazie al fordismo, di &laquo;superare la legge tendenziale della caduta del saggio del profitto&raquo;; i &laquo;cos&igrave; detti &ldquo;alti salari&rdquo; pagati dall'industria fordizzata e razionalizzata&raquo;); questioni demografiche (quale ricaduta avr&agrave; sull'Europa la &laquo;&ldquo;razionalizzazione&rdquo;&raquo; della composizione demografica, &laquo;condizione preliminare&raquo;, dir&agrave; G. nella nota successiva, della modernit&agrave; della societ&agrave; americana?); questioni antropologiche (&laquo;quistione sessuale&raquo; ed &laquo;enorme diffusione&raquo; della psicoanalisi); questioni di morale pubblica e privata (&laquo;il Rotary Club e la Massoneria&raquo;); infine, e soprattutto, questioni di &ldquo;grande politica&rdquo;. Abbiamo gi&agrave; citato il dilemma &laquo;rivoluzione passiva&raquo;-&laquo;rivolgimento di tipo francese&raquo;. A esso si aggiunge un quesito che riprende fondamentali dicotomie che G. propone nei Q, in alcuni casi accentuandone il carattere oppositivo (guerra manovrata-guerra di posizione; strutture-superstrutture, che G. tende a tradurre in quella economia-ideologia o egemonia; societ&agrave; civile-Stato, ecc.): la &laquo;quistione&raquo;, cio&egrave;, &laquo;se lo svolgimento debba avere il punto di partenza nell'intimo del mondo industriale e produttivo o possa avvenire dall'esterno, per la costruzione cautelosa e massiccia di un'armatura giuridica formale che guidi dall'esterno gli svolgimenti necessari dell'apparato produttivo&raquo; (<a href='http://gramscisource.org/quaderno/22/nota/1' target='_blank' class='link-to-note'>ivi</a>, 2140-1). Quali prospettive apre &laquo;americanismo e fordismo&raquo; dal punto di vista dei rapporti di classe? G. evidenzia come &laquo;un'ondata di panico&raquo; e per altro verso un impulso &ldquo;scimmiesco&rdquo; investano gli &laquo;elementi che incominciano a sentirsi socialmente spostati dall'operare (ancora distruttivo e dissolutivo) della nuova assise in formazione&raquo; (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179). E &laquo;le forze subalterne&raquo;? Esse, &laquo;che dovrebbero essere &ldquo;manipolate&rdquo; e razionalizzate secondo i nuovi fini, resistono necessariamente&raquo;. Pu&ograve; mutare questa situazione? Secondo G. il fatto &laquo;che un tentativo progressivo sia iniziato da una o altra forza sociale non &egrave; senza conseguenze fondamentali&raquo; (<a href='http://gramscisource.org/quaderno/22/nota/1' target='_blank' class='link-to-note'>Q 22, 1</a>, 2139). La leva del comando &egrave; saldamente in mano ai monopoli e al loro Stato. Ma fino a quando? La conclusione del discorso &egrave; inequivocabile: &laquo;Non &egrave; dai gruppi sociali &ldquo;condannati&rdquo; dal nuovo ordine che si pu&ograve; attendere la ricostruzione, ma da quelli che stanno creando, per imposizione e con la propria sofferenza, le basi materiali di questo nuovo ordine: essi &ldquo;devono&rdquo; trovare il sistema di vita &ldquo;originale&rdquo; e non di marca americana, per far diventare &ldquo;libert&agrave;&rdquo; ci&ograve; che oggi &egrave; &ldquo;necessit&agrave;&rdquo;&raquo; (<a href='http://gramscisource.org/quaderno/22/nota/15' target='_blank' class='link-to-note'>Q 22, 15</a>, 2179).</p></body></html>