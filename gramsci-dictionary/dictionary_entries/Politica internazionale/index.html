<html><head><title>Gramsci Dictionary: Politica internazionale</title></head><body><h1>Politica internazionale</h1><p> Per G. la politica internazionale &egrave; &laquo;la grande politica per le quistioni che riguardano la statura relativa dei singoli Stati nei confronti reciproci&raquo; (<a href='http://gramscisource.org/quaderno/8/nota/48' target='_blank' class='link-to-note'>Q 8, 48</a>, 970). La politica internazionale &egrave; una &laquo;quistione&raquo; della &laquo;grande politica&raquo; essendo connessa con la &laquo;fondazione di nuovi Stati, con la lotta per la distruzione, la difesa, la conservazione di determinate strutture organiche economico-sociali&raquo; (<a href='http://gramscisource.org/quaderno/13/nota/5' target='_blank' class='link-to-note'>Q 13, 5</a>, 1564). La visione gramsciana della politica internazionale &egrave; di tipo strategico, improntata alla dialettica struttura-sovrastruttura e ispirata a un'idea sistemica delle relazioni internazionali. Elementi centrali della politica internazionale di G. sono i rapporti di forza, distinti in tre gradi. Il terzo di essi, che rappresenta il vero campo di applicazione della politica internazionale, &egrave; &laquo;la fase pi&ugrave; schiettamente &ldquo;politica&rdquo; che segna il netto passaggio dalla pura struttura alle superstrutture complesse&raquo; (<a href='http://gramscisource.org/quaderno/4/nota/48' target='_blank' class='link-to-note'>Q 4, 48</a>, 458). Nella politica internazionale questi momenti si complicano tra loro, orizzontalmente e verticalmente, cio&egrave; per attivit&agrave; economica (orizzontale) e per territorio (verticalmente), combinandosi e scindendosi variamente, e ognuna di queste combinazioni pu&ograve; essere rappresentata da una propria espressione organizzata, economica e politica. In questo duplice movimento G. vede l'intrecciarsi della &ldquo;scienza politica&rdquo; e della &ldquo;scienza militare&rdquo;. Momento centrale della politica internazionale &egrave; l'analisi della &laquo;congiuntura strategica&raquo; in un &laquo;teatro della lotta&raquo; nel quale maturano i rapporti di forza tra gli Stati: &laquo;Il grado di preparazione strategica pu&ograve; dare la vittoria a forze &ldquo;apparentemente&rdquo; (cio&egrave; quantitativamente) inferiori a quelle dell'avversario. Si pu&ograve; dire che la preparazione strategica tende a ridurre a zero i cos&igrave; detti &ldquo;fattori imponderabili&rdquo;, cio&egrave; le reazioni immediate, di sorpresa, da parte, in un momento dato, delle forze tradizionalmente inerti e passive. Tra gli elementi della preparazione di una favorevole congiuntura strategica sono da porre [...] l'organizzazione di un ceto militare accanto all'organismo tecnico dell'esercito nazionale&raquo; (<a href='http://gramscisource.org/quaderno/13/nota/23' target='_blank' class='link-to-note'>Q 13, 23</a>, 1610). Attore principale della politica internazionale, intesa come &ldquo;grande politica&rdquo;, &egrave; la &laquo;grande potenza&raquo;, il cui compito &egrave; di &laquo;attendere sistematicamente e pazientemente a formare, sviluppare, rendere sempre pi&ugrave; omogenea, compatta, consapevole di se stessa questa forza&raquo; (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1588). Uno Stato raggiunge il rango di grande potenza quando interpreta le relazioni internazionali come momenti di un rapporto di forza. Segue la definizione di una gerarchia di potenza tra gli Stati, basata sull'estensione del territorio, sulla forza economica e su quella militare. Per G. la posizione egemonica in vetta alla gerarchia di potenza viene raggiunta da uno Stato quando mantiene &laquo;la tranquillit&agrave; interna&raquo;, cio&egrave; la capacit&agrave; del gruppo dominante di governare i conflitti con i subordinati (Q 13, 15 1577). Strumento di governo della gerarchia di potenza &egrave; la diplomazia, &laquo;quella forma di lotta politica internazionale che influisce per ottenere vittorie senza spargimento di sangue, senza guerra&raquo; (<a href='http://gramscisource.org/quaderno/10b/nota/41%20V' target='_blank' class='link-to-note'>Q 10 II, 41.V</a>, 1309). La guerra &egrave; il momento decisivo per verificare il ruolo di grande potenza di uno Stato in una gerarchia mondiale. &laquo;&egrave; grande potenza quello Stato che &ndash; entrato in un sistema di alleanze per una guerra &ndash; (e oggi ogni guerra presuppone dei sistemi di forze antagonistiche) al momento della pace &egrave; riuscito a conservare un tale rapporto di forze con gli alleati da essere in grado di far mantenere i patti e le promesse fatte all'inizio della campagna. Ma uno Stato che per entrare in guerra ha bisogno di grossi prestiti, ha bisogno continuo di armi e munizioni per i suoi soldati, [...] &egrave; considerato grande potenza solo nelle carte diplomatiche&raquo; (<a href='http://gramscisource.org/quaderno/13/nota/32' target='_blank' class='link-to-note'>Q 13, 32</a>, 1628-9). Una grande potenza detta i tempi delle combinazioni interne alla gerarchia dei rapporti di forza; essa si muove nel &laquo;teatro della lotta&raquo; e governa una &laquo;congiuntura strategica&raquo;. Il suo obiettivo &egrave; istituire una linea politica egemonica fondata &laquo;su ci&ograve; che vi &egrave; di permanente e non di casuale e immediato e nei propri interessi e in quelli delle altre forze che concorrono in modo decisivo a formare un sistema e un equilibrio&raquo; (<a href='http://gramscisource.org/quaderno/13/nota/32' target='_blank' class='link-to-note'>ivi</a>, 1629). G. descrive il sistema delle relazioni internazionali attraverso due movimenti: organico, e relativamente permanente, e congiunturale (<a href='http://gramscisource.org/quaderno/13/nota/17' target='_blank' class='link-to-note'>Q 13, 17</a>, 1579). I movimenti organici investono i grandi raggruppamenti degli Stati e dei gruppi sociali che dominano la vita di uno Stato. Nei movimenti congiunturali, definiti da G. anche &laquo;occasionali&raquo;, avviene la costituzione delle forze antagonistiche che testimoniano l'esistenza delle condizioni necessarie per la trasformazione del rapporto di forza vigente. In un'ottica sistemica, G. valuta i movimenti occasionali come disordini necessari perch&eacute;, a differenza di quelli organici, esprimono il declino del &ldquo;dover essere&rdquo; storico imposto dalla grande potenza. La distinzione tra i movimenti organici e i movimenti occasionali &egrave; applicabile a ogni situazione del sistema delle relazioni internazionali. Per G. la politica deve cogliere sempre il nesso dialettico tra i due movimenti, anche se &egrave; sempre in agguato l'errore di natura &ldquo;economicistica&rdquo;, o &ldquo;volontaristico&rdquo;, che spiega la trasformazione del sistema internazionale nei termini di una fluttuazione finanziaria, oppure con la volont&agrave; di potenza unilaterale da parte di una grande potenza.</p><h2>ROBERTO CICCARELLI</h2></body></html>