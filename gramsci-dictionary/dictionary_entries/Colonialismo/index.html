<html><head><title>Gramsci Dictionary: Colonialismo</title></head><body><h1>Colonialismo</h1><p> A parere di G. i grandi imperi coloniali sorti nell'ultimo decennio del XIX secolo sono la risposta alla crisi di sovrapproduzione innescata dalla caduta del saggio di profitto, che imponeva alle potenze europee &laquo;di ampliare l'area di espansione dei suoi investimenti redditizi&raquo; (<a href='http://gramscisource.org/quaderno/19/nota/24' target='_blank' class='link-to-note'>Q 19, 24</a>, 2018). Tale politica, che segna il passaggio dalla fase liberale del capitalismo alla fase imperialista, interessa solo marginalmente paesi in via di industrializzazione come l'Italia, privi di capitali da esportare. Il &ldquo;colonialismo&rdquo; italiano, non avendo una base economica, segue una logica tutta politica: il rafforzamento dell'unit&agrave; nazionale. Dinanzi alle resistenze economicamente motivate degli industriali, il colonialismo in Italia si afferma per la necessit&agrave; del ceto politico dirigente di esercitare la propria egemonia sulle masse rurali del Sud, restie a riconoscersi nello Stato unitario. Non potendo o volendo rompere il blocco sociale dominante fra industriali settentrionali e agrari meridionali, il ceto politico dirigente non aveva altro modo di rispondere alle esigenze di terra delle masse che, nota G., &laquo;deviandone la soluzione all'infinito&raquo;, ovvero prospettando &laquo;il miraggio delle terre coloniali da sfruttare&raquo; (<a href='http://gramscisource.org/quaderno/19/nota/24' target='_blank' class='link-to-note'>ivi</a>, 2018-9). In paesi a capitalismo arretrato le industrie, non ancora in grado di fronteggiare la concorrenza internazionale, hanno bisogno del protezionismo. La produzione non &egrave; finalizzata alla soddisfazione di un mercato interno reso debole dalla politica di bassi salari, ma &egrave; volta a conquistare, come osserva G., &laquo;mercati all'estero con un vero e proprio dumping permanente&raquo; (<a href='http://gramscisource.org/quaderno/6/nota/135' target='_blank' class='link-to-note'>Q 6, 135</a>, 799). Importanza decisiva ha, dunque, lo sviluppo di una politica coloniale che apra mercati alle merci &laquo;in paesi arretrati dell'estero, dove sia pi&ugrave; possibile la penetrazione politica per la creazione di colonie e di zone d'influenza&raquo; (<a href='http://gramscisource.org/quaderno/6/nota/135' target='_blank' class='link-to-note'>ibid.</a>). Il colonialismo tende a mascherare la sua origine, fondata sugli interessi economici delle classi dominanti, dietro un'ideologia nazionalista. Per G. quest'ultima &egrave; particolarmente deleteria per paesi arretrati come l'Italia, in cui riesce a conquistare intellettuali piccolo-borghesi precedentemente vicini al socialismo. Emblematico &egrave; il caso di Pascoli o Corradini, che si ingegnano a ripensare la lotta di classe su un piano geopolitico sulla base dello pseudo-concetto di &laquo;nazione proletaria&raquo; (<a href='http://gramscisource.org/quaderno/2/nota/52' target='_blank' class='link-to-note'>Q 2, 52</a>, 209). L'espansione coloniale di paesi come l'Italia avrebbe la sua giustificazione nella scarsezza delle risorse naturali che costringerebbe all'emigrazione le masse agricole meridionali. Al contrario, a parere di G. la conquista di colonie non risponde a ragioni d'ordine demografico, ma a interessi economici e politici delle classi dominanti: &laquo;non si ha esempio, nella storia moderna, di colonie di &ldquo;popolamento&rdquo;&raquo;; tanto l'emigrazione quanto &laquo;la colonizzazione seguono il flusso dei capitali investiti nei vari paesi e non viceversa&raquo; (<a href='http://gramscisource.org/quaderno/19/nota/6' target='_blank' class='link-to-note'>Q 19, 6</a>, 1991). Cos&igrave; diversi insediamenti di colonie italiane all'estero si trovano in paesi sotto il dominio di altre potenze coloniali nella forma di &laquo;Capitolazioni&raquo;, ovvero un sistema di privilegi economici che rappresentava una forma di colonizzazione indiretta che aveva il vantaggio di curare gli interessi nazionali cercando di non sobbarcarsi &laquo;l'odiosit&agrave; della situazione creata dall'Europa&raquo; (<a href='http://gramscisource.org/quaderno/2/nota/63' target='_blank' class='link-to-note'>Q 2, 63</a>, 219). Al di l&agrave; della critica al &laquo;socialismo-nazionale&raquo;, G. deve affrontare sulla questione coloniale un conflitto teorico all'interno del proprio campo. Persino il primo marxista italiano di statura europea, Antonio Labriola, aveva infatti sostenuto l'avventura coloniale in Libia. G. sottolinea in particolare l'emblematica risposta data da Labriola a un allievo &ndash; citata nelle Conversazioni critiche di Croce &ndash; a proposito dell'efficacia della pedagogia moderna nell'educazione di un papuano. In un primo momento sarebbe stato indispensabile, a parere di Labriola, ridurlo in stato di schiavit&ugrave;, nella speranza che attraverso la sua colonizzazione sarebbe stato possibile portare i suoi discendenti a intendere la pedagogia moderna. G. considera tali posizioni viziate da uno &laquo;pseudostoricismo&raquo;, ovvero da &laquo;un meccanicismo abbastanza empirico e molto vicino al pi&ugrave; volgare evoluzionismo&raquo; (<a href='http://gramscisource.org/quaderno/11/nota/1' target='_blank' class='link-to-note'>Q 11, 1</a>, 1366). Rifacendosi a Bertrando Spaventa, G. assimila tale giustificazione del colonialismo alla posizione di coloro che &laquo;vorrebbero tenere sempre gli uomini in culla (cio&egrave; nel momento dell'autorit&agrave;, che pure educa alla libert&agrave; i popoli immaturi) e pensano tutta la vita (degli altri) come una culla&raquo; (<a href='http://gramscisource.org/quaderno/11/nota/1' target='_blank' class='link-to-note'>ibid.</a>). A suo parere, al contrario, un paese o una classe sociale che avesse sviluppato un livello di civilt&agrave; avanzato dovrebbe &laquo;&ldquo;accelerare&rdquo; il processo di educazione dei popoli e dei gruppi sociali pi&ugrave; arretrati, universalizzando e traducendo in modo adeguato la sua nuova esperienza&raquo; (<a href='http://gramscisource.org/quaderno/11/nota/1' target='_blank' class='link-to-note'>ivi</a>, 1367). Per G. non ci si pu&ograve; limitare, come faceva Labriola, a giustificare l'esistente, ovvero a constatare la funzione entro certi limiti civilizzatrice del colonialismo; al contrario, se si vuole veramente che i discendenti delle popolazioni colonizzate possano liberarsi dalla schiavit&ugrave; e venir &laquo;educati con la Pedagogia moderna&raquo;, occorre condurre un'impietosa lotta al colonialismo. All'interno dei paesi coloniali essa avr&agrave; l'essenziale funzione di indurre &laquo;gli stessi papuani a riflettere su se stessi, ad autoeducarsi&raquo; (<a href='http://gramscisource.org/quaderno/11/nota/1' target='_blank' class='link-to-note'>ibid.</a>). Per G. in assenza di una lotta al colonialismo ogni pretesa di una funzione pedagogica europea nei confronti delle popolazioni colonizzate &egrave; da considerarsi un'ipocrisia. La schiavit&ugrave; &egrave; infatti &laquo;l'espressione di condizioni universalmente immature&raquo; (<a href='http://gramscisource.org/quaderno/11/nota/1' target='_blank' class='link-to-note'>ivi</a>, 1368), mentre la pedagogia moderna necessita della presenza di un docente maturo che possa sostenere nel suo sviluppo un discente in formazione. La lotta al colonialismo &egrave; inoltre decisiva per G. poich&eacute; esso &egrave; alla base delle moderne guerre imperialiste. Le borghesie degli Stati a capitalismo avanzato tendono infatti &laquo;ad allargare la base della societ&agrave; lavoratrice da cui prelevare plusvalore&raquo; (<a href='http://gramscisource.org/quaderno/13/nota/34' target='_blank' class='link-to-note'>Q 13, 34</a>, 1631). Tale tendenza &laquo;naturale&raquo; diviene una necessit&agrave; impellente in fasi di crisi economico-sociale. L'esigenza di allargare la base d'estrazione del plusvalore mediante il colonialismo entra cos&igrave; &laquo;in conflitto con altri gruppi dirigenti che aspirano allo stesso fine o ai cui danni l'espansione di esso dovrebbe necessariamente avvenire, poich&eacute; anche il globo terrestre &egrave; limitato&raquo; (<a href='http://gramscisource.org/quaderno/13/nota/34' target='_blank' class='link-to-note'>ibid.</a>). G. analizza, infine, le profonde trasformazioni che il colonialismo produce nella struttura dello Stato e di conseguenza nella lotta socio-politica al suo interno. Negli ultimi decenni del XIX secolo, in seguito all'espansione coloniale, &laquo;i rapporti organizzativi interni e internazionali dello Stato diventano pi&ugrave; complessi e massicci&raquo; (<a href='http://gramscisource.org/quaderno/13/nota/7' target='_blank' class='link-to-note'>Q 13, 7</a>, 1566), al punto che &laquo;la formula quarantottesca della &ldquo;rivoluzione permanente&rdquo;&raquo; diviene obsoleta e deve esser sostituita con quella di lotta per l'egemonia (<a href='http://gramscisource.org/quaderno/13/nota/7' target='_blank' class='link-to-note'>ibid.</a>). Negli Stati colonialisti, infatti, il conflitto fra le classi sociali si svolge principalmente nella forma della &laquo;guerra di posizione&raquo; per la conquista dell'egemonia nella societ&agrave; civile. Allo stesso modo, nelle guerre coloniali la soluzione militare non &egrave; sufficiente, non basta conseguire come in una guerra normale il &laquo;fine strategico&raquo;, ma poich&eacute; occorre occupare in pianta stabile il paese sconfitto, anche dopo averne disperso le truppe, il conflitto proseguir&agrave; sul &laquo;terreno politico e di &ldquo;preparazione&rdquo; militare&raquo; (<a href='http://gramscisource.org/quaderno/1/nota/134' target='_blank' class='link-to-note'>Q 1, 134</a>, 122). Sia le guerre coloniali sia le guerre di liberazione nazionale sono, dunque, simili alla moderna lotta politica, articolandosi come questa su tre piani differenti: la guerra &laquo;di movimento, di posizione e sotterranea&raquo; (<a href='http://gramscisource.org/quaderno/1/nota/134' target='_blank' class='link-to-note'>ibid.</a>). Si tratta di forme &laquo;di lotta miste, a carattere militare fondamentale e a carattere politico prepon derante (ma ogni lotta politica ha sempre un sostrato militare)&raquo; (<a href='http://gramscisource.org/quaderno/1/nota/134' target='_blank' class='link-to-note'>ivi</a>, 123), poich&eacute; i colonialisti sono in evidente inferiorit&agrave; numerica e i movimenti di liberazione nazionale sono privi degli equipaggiamenti indispensabili per poter sostenere un conflitto in campo aperto.</p><h2>RENATO CAPUTO</h2></body></html>