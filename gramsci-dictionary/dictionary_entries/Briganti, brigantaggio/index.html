<html><head><title>Gramsci Dictionary: Briganti, brigantaggio</title></head><body><h1>Briganti, brigantaggio</h1><p> L'analisi di G. sul fenomeno del brigantaggio italiano si collega alla sua pi&ugrave; ampia riflessione storico-politica sul rapporto citt&agrave;-campagna. Le cause di questo fenomeno vengono fatte risalire dal pensatore sardo alla mancata impostazione della questione agraria, che &laquo;portava alla quasi impossibilit&agrave; di risolvere la quistione del clericalismo e dell'atteggiamento antiunitario del Papa&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2046). A tal proposito, scrive G., &laquo;i moderati furono molto pi&ugrave; arditi del Partito d'Azione: &egrave; vero che essi non distribuirono i beni ecclesiastici fra i contadini, ma se ne servirono per creare un nuovo ceto di grandi e medi proprietari legati alla nuova situazione politica, e non esitarono a manomettere la propriet&agrave; terriera, sia pure solo quella delle Congregazioni&raquo; (<a href='http://gramscisource.org/quaderno/19/nota/26' target='_blank' class='link-to-note'>ibid.</a>). Il Partito d'Azione, invece, quasi &laquo;paralizzato, nella sua azione verso i contadini, dalle velleit&agrave; mazziniane di [una] riforma religiosa, che non solo non interessava le grandi masse rurali, ma al contrario le rendeva passibili di una sobillazione contro i nuovi eretici&raquo; (<a href='http://gramscisource.org/quaderno/19/nota/26' target='_blank' class='link-to-note'>ibid.</a>), contribu&igrave;, negli anni Settanta dell'Ottocento, alla nascita del brigantaggio, inteso come un &laquo;movimento caotico, tumultuario e punteggiato di ferocia, dei contadini per impadronirsi della terra&raquo; (<a href='http://gramscisource.org/quaderno/19/nota/26' target='_blank' class='link-to-note'>ibid.</a>), punibile con l'art. 252 del codice Zanardelli, &laquo;rivolto a reprimere le sommosse localistiche, specialmente comuni nell'Italia Meridionale e che erano &ndash; cos&igrave; scrive G. in una lettera alla cognata Tatiana &ndash; una continuazione attenuata del cos&igrave; detto brigantaggio che infier&igrave; nel Mezzogiorno tra il 1860 e il 1870&raquo; (LC 755, 12 novembre 1933). Secondo G., il fenomeno si inserisce nella problematica legata alla mancanza di quell'unit&agrave; sociale capace di accorpare attorno al nuovo Stato tutte le classi, delle citt&agrave; e delle campagne, del Nord e del Sud. Il Risorgimento in quanto rivoluzione passiva determin&ograve; un divario di strutture sociali ed economiche tra il Nord pi&ugrave; sviluppato e il Sud, ancora legato alla sua economia feudale, in &laquo;un rapporto simile a quello di una grande citt&agrave; e una grande campagna&raquo; (<a href='http://gramscisource.org/quaderno/19/nota/26' target='_blank' class='link-to-note'>Q 19, 26</a>, 2037), fermo restando che anche nelle citt&agrave; continuarono a persistere nuclei abbastanza corposi di popolazione oppressa, la massa indifesa del proletariato agricolo, schiacciata dalla stragrande maggioranza della popolazione, inconsapevole dei propri diritti e dei mezzi di tutela contro ingiustizie e sopraffazioni. &egrave; qui, in queste citt&agrave; che comincia a diffondersi quell'ideologia urbana, caratterizzata dall'odio e dal disprezzo per il &ldquo;villano&rdquo;, il &ldquo;cafone&rdquo;, a cui erano precluse le cariche pubbliche sia per la sua mancanza di cultura sia per la sua appartenenza al ceto &ldquo;servile&rdquo;. Una vera e propria ostilit&agrave; che generer&agrave; un rapporto complesso, ambiguo, manifestatosi poi durante le lotte per il Risorgimento. G. cita a tal proposito il clamoroso esempio della Repubblica partenopea del 1799, quando il cardinale Fabrizio Ruffo, esponente di punta della grande nobilt&agrave; reazionaria borbonica, abilmente e acutamente sfrutt&ograve; e guid&ograve; l'insurrezione antigiacobina dell'Italia meridionale, manovrando sapientemente l'avversione che i contadini, soprattutto i nullatenenti e quelli maggiormente vessati dai latifondisti cosentini e catanzaresi, nutrivano per i proprietari borghesi e per i signori feudali. Il modo, quindi, in cui l'unit&agrave; fu raggiunta e amministrata, secondo G., spiega il fenomeno del brigantaggio, inteso come moto le cui cause vanno ricercate nelle varie vicende economiche, politiche e sociali attraverso cui il Mezzogiorno era passato. &Egrave; chiaro che si tratt&ograve; di una vera e propria guerra sociale che interess&ograve; soprattutto il Mezzogiorno e la Sicilia e che richiese l'intervento delle truppe piemontesi dal 1860 al 1870, lasciandosi dietro una lunga scia di sangue, rancori, odi. I soldati &laquo;riportarono la convinzione nei loro paesi della barbarie siciliana e, viceversa, i siciliani si persuasero della ferocia piemontese&raquo; (<a href='http://gramscisource.org/quaderno/1/nota/50' target='_blank' class='link-to-note'>Q 1, 50</a>, 64). C'&egrave; per&ograve; un alone di mistero e di fascino a circondare la figura del brigante, alimentata da tutta una letteratura post-unitaria. G., oltre a menzionare testi come i Maggi in Toscana e i Reali di Francia, si sofferma sul Guerin Meschino di Andrea da Barberino. In quest'ultimo caso prende spunto da un articolo di Radius apparso sulle colonne del &ldquo;Corriere della Sera&rdquo; del 7 gennaio 1932, intitolato I classici del popolo. Guerino detto il Meschino. Scrive G. a tal riguardo: &laquo;Il sopratitolo I classici del popolo &egrave; vago e incerto: il Guerino, con tutta una serie di libri simili (I Reali di Francia, Bertoldo, storie di briganti, storie di cavalieri, ecc.) rappresenta una determinata letteratura popolare, la pi&ugrave; elementare e primitiva, diffusa tra gli strati pi&ugrave; arretrati e &ldquo;isolati&rdquo; del popolo: specialmente nel Mezzogiorno, nelle montagne, ecc. I lettori del Guerino non leggono Dumas o i Miserabili e tanto meno Sherlock Holmes. A questi strati corrisponde un determinato folclore e un determinato &ldquo;senso comune&rdquo;&raquo; (<a href='http://gramscisource.org/quaderno/6/nota/207' target='_blank' class='link-to-note'>Q 6, 207</a>, 844). &Egrave; chiaro, quindi, che per G. il Guerin assume una rappresentativit&agrave; non solo letteraria ma soprattutto socio-culturale. Il popolo ha sempre avuto esigenze intellettuali e artistiche e il testo preso in esame mostra il distacco esistente tra il popolo stesso e gli intellettuali. Si tratta di un malessere storico, la cui causa non &egrave; riconducibile al &ldquo;popolo&rdquo;, ma ricade fortemente sulla classe dirigente, responsabile dell'arretratezza, della rozzezza e dello stato di sudditanza cui soggiace la gente meridionale.</p><h2>ANTONELLA AGOSTINO</h2></body></html>