<html><head><title>Gramsci Dictionary: Positivismo</title></head><body><p> G. nel Q 1 fa innanzitutto riferimento ai &laquo;sociologhi del positivismo&raquo;, i quali erano andati consolidando e addirittura teorizzando le &laquo;opinioni gi&agrave; diffuse&raquo; a proposito della &ldquo;miseria&rdquo; del Mezzogiorno, attribuita, invece che a cause di ordine storico-sociale e politico, a fattori quali &laquo;l'incapacit&agrave; organica degli uomini, la loro barbarie, la loro inferiorit&agrave; biologica&raquo; (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 47). Gi&agrave; in Alcuni temi della quistione meridionale egli aveva segnalato criticamente l'&laquo;ideologia&raquo; del Mezzogiorno quale &laquo;palla di piombo che impedisce i pi&ugrave; rapidi progressi allo sviluppo civile dell'Italia&raquo; e inoltre aveva indicato nel Partito socialista uno dei veicoli di questa ideologia, affermando che esso aveva dato &laquo;il suo crisma a tutta la letteratura &ldquo;meridionalista&rdquo; della cricca di scrittori della cosiddetta scuola positiva, come i Ferri, i Sergi, i Niceforo, gli Orano e i minori seguaci&raquo;, e infine concludendo che &laquo;ancora una volta la &ldquo;scienza&rdquo; era rivolta a schiacciare i miseri e gli sfruttati&raquo;, ma che in questo caso &laquo;si ammantava dei colori socialisti, pretendeva essere la scienza del proletariato&raquo; (CPC 140). Ma, al di l&agrave; dei &laquo;sociologhi del positivismo&raquo;, G. intende mettere al centro della sua attenzione e della sua riflessione la questione del &laquo;positivismo filosofico&raquo; (espressione presente in <a href='http://dl.gramsciproject.org/quaderno/1/nota/53' target='_blank' class='link-to-note'>Q 1, 53</a>, 334). Sotto questo profilo, &egrave; significativo quanto l'autore dei Q afferma a proposito di De Man, visto come &laquo;un esemplare pedantesco della burocrazia laburista belga&raquo;, che &laquo;crede di aver fatto delle scoperte grandiose, perch&eacute; ripete come formula scientifica la descrizione dei fatti empirici&raquo;: egli &ndash; afferma con nettezza G. &ndash; &egrave; &laquo;un caso tipico di positivismo che raddoppia il fatto, descrivendolo e formulandolo sinteticamente e poi fa della formulazione del fatto la legge del fatto&raquo; (<a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 450). Il pensatore sardo inoltre collega lo scetticismo &laquo;col materialismo volgare e col positivismo&raquo; e parla dell'&laquo;impotenza&raquo; della filosofia positivista a &laquo;spiegare il mondo&raquo; (<a href='http://dl.gramsciproject.org/quaderno/5/nota/3' target='_blank' class='link-to-note'>Q 5, 3</a>, 572). Assai rilevante &egrave; quanto G. afferma in <a href='http://dl.gramsciproject.org/quaderno/7/nota/47' target='_blank' class='link-to-note'>Q 7, 47</a>, 894 a proposito del manuale di Bucharin sul materialismo storico (La teoria del materialismo storico. Manuale popolare di sociologia), che costituisce oggetto ricorrente di critica netta e dettagliata nel corso dei Q. Il pensatore sardo osserva che il modo in cui &egrave; posto da Bucharin il concetto di una realt&agrave; oggettiva del mondo esterno &egrave; &laquo;superficiale ed estraneo al materialismo storico&raquo; e precisa ironicamente che proprio la religione cattolica sosteneva con decisione, contro l'idealismo, la tesi della &laquo;&ldquo;realt&agrave;&rdquo; indipendente dall'uomo pensante&raquo; (<a href='http://dl.gramsciproject.org/quaderno/7/nota/47' target='_blank' class='link-to-note'>ibid.</a>): a ben guardare &ndash; egli afferma &ndash; la Chiesa, attraverso i gesuiti e in particolare i neoscola stici, &laquo;ha cercato di assorbire il positivismo&raquo; per sostenere con pi&ugrave; forza la sua tesi. Cos&igrave; pure, in un brevissimo paragrafo del Q 8, G., propugnando l'opportunit&agrave; di scrivere &laquo;un nuovo Antid&uuml;hring&raquo; che ora si configurerebbe come &laquo;un Anti-Croce&raquo;, spiega che in tale opera si potrebbe riassumere &laquo;non solo la polemica contro la filosofia speculativa, ma anche, implicitamente, quella contro il positivismo e le teorie meccanicistiche&raquo;, che costituiscono una vera e propria &laquo;deteriorazione&raquo; del marxismo (<a href='http://dl.gramsciproject.org/quaderno/8/nota/235' target='_blank' class='link-to-note'>Q 8, 235</a>, 1088). In questo ambito di riflessione il distacco di De Sanctis dall'&laquo;idealismo speculativo&raquo; e il suo avvicinamento &laquo;al positivismo e al verismo in letteratura (simpatie per Zola)&raquo; sono visti da G. come un tentativo di reazione a quel contrasto tra &ldquo;vita&rdquo; e &ldquo;scienza&rdquo; (ovvero, sempre con linguaggio desanctisiano, tra &ldquo;ideale&rdquo; e &ldquo;reale&rdquo;), che nella tradizione italiana costituiva &laquo;una debolezza della struttura nazionale-popolare&raquo; (<a href='http://dl.gramsciproject.org/quaderno/9/nota/42' target='_blank' class='link-to-note'>Q 9, 42</a>, 1122). Va rilevato inoltre che, in riferimento alle discussioni su storia e antistoria sollevate dall'opuscolo di Adriano Tilgher (intitolato appunto Storia e Antistoria), nonch&eacute; dalla relazione di Croce al Congresso filosofico di Oxford, G. osserva che tali discussioni non sono altro che &laquo;la ripresentazione nei termini della cultura moderna della discussione avvenuta alla fine del secolo scorso nei termini del naturalismo e positivismo&raquo; intorno al problema &laquo;se la storia e la natura procedano per &ldquo;salti&rdquo; o solo per evoluzione graduale e progressiva&raquo; (<a href='http://dl.gramsciproject.org/quaderno/8/nota/203' target='_blank' class='link-to-note'>Q 8, 203</a>, 1062-3: v. il corrispettivo Testo C in <a href='http://dl.gramsciproject.org/quaderno/10b/nota/28' target='_blank' class='link-to-note'>Q 10 II, 28</a>, 1266). Infine G., nella sua critica ricorrente del Manuale di Bucharin, tende non di rado a ribadire, in forme variamente articolate, l'accostamento al positivismo. Ad esempio, in <a href='http://dl.gramsciproject.org/quaderno/11/nota/15' target='_blank' class='link-to-note'>Q 11, 15</a>, 1404 egli afferma che lo stesso concetto di scienza, quale risulta dal testo di Bucharin, va distrutto criticamente: giacch&eacute; esso &laquo;&egrave; preso di sana pianta dalle scienze naturali, come se queste fossero la sola scienza, o la scienza per eccellenza, cos&igrave; come &egrave; stato fissato dal positivismo&raquo;. Altrove G. fa riferimento ai marxisti cosiddetti &laquo;ortodossi&raquo; che, legati essenzialmente alla &laquo;particolare corrente di cultura dell'ultimo quarto del secolo scorso (positivismo, scientismo)&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>Q 16, 9</a>, 1854), hanno creduto di fondare una &ldquo;filosofia&rdquo; marxista, identificandola sostanzialmente &laquo;nel materialismo tradizionale&raquo; (<a href='http://dl.gramsciproject.org/quaderno/16/nota/9' target='_blank' class='link-to-note'>ivi</a>, 1855).</p></body></html>