<html><head><title>Gramsci Dictionary: Autogoverno</title></head><body><h1>Autogoverno</h1><p> La riflessione di G. sull'autogoverno si svilupp&ograve; soprattutto nel periodo dell'esperienza dei Consigli di fabbrica (1919-1920): l'autogoverno della classe operaia era l'embrione del nuovo Stato. Nei Q il lemma appare solo in <a href='http://gramscisource.org/quaderno/8/nota/130' target='_blank' class='link-to-note'>Q 8, 130</a>, associato e contrapposto a &laquo;&ldquo;statolatria&rdquo;&raquo;. Per G. l'epoca feudale e anche i governi assoluti, in quanto esprimevano gli interessi di ordini privilegiati, rendevano possibile lo sviluppo culturale e morale di gruppi sociali che poi diventavano Stato, come nel caso della borghesia. Nella loro ascesa si presentavano come &laquo;societ&agrave; civile&raquo;, con la richiesta di autogoverno di fronte alla &laquo;societ&agrave; politica&raquo; o &laquo;&ldquo;governo dei funzionari&rdquo;&raquo;. Lo Stato, nell'accezione di G., si pu&ograve; dunque presentare sotto forma di societ&agrave; civile o autogoverno e societ&agrave; politica o governo dei funzionari. Lo Stato che si presenta come societ&agrave; civile &egrave; quello dotato di autogoverno, in quanto il governo dei funzionari &egrave; qualcosa che appare come esterno e sovrapposto. Nel caso di uno Stato che si identifica &laquo;con gli individui di un gruppo sociale&raquo;, esso &laquo;deve servire a determinare la volont&agrave; di costruire nell'involucro della Societ&agrave; politica una complessa e bene articolata societ&agrave; civile, in cui il singolo individuo si governi da s&eacute; senza che perci&ograve; questo suo autogoverno entri in conflitto con la societ&agrave; politica, anzi diventandone la normale continuazione, il complemento organico&raquo;. In coerenza con lo sviluppo di un processo di costruzione della societ&agrave; civile e del suo autogoverno, la &laquo;&ldquo;statolatria&rdquo;&raquo; del gruppo sociale in ascesa, pur necessaria per la costruzione di una societ&agrave; civile autonoma e dell'autogoverno, deve essere &laquo;criticata&raquo; e superata (<a href='http://gramscisource.org/quaderno/8/nota/130' target='_blank' class='link-to-note'>ivi</a>, 1020). Tutto il ragionamento sembra svolto avendo anche presente la situazione della Russia post-rivoluzionaria.</p><h2>MARCOS DEL ROIO</h2></body></html>