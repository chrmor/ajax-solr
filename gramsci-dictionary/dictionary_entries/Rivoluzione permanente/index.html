<html><head><title>Gramsci Dictionary: Rivoluzione permanente</title></head><body><p> Il concetto, creato da Marx ed Engels (Q, AC, 2488-9) per esprimere l'idea di non arrestare il processo rivoluzionario degli anni intorno al 1848 al raggiungimento delle conquiste democratico-borghesi, ma di portarlo avanti fino alla vittoria delle forze proletarie, venne ripreso e attualizzato da Trockij. G. a sua volta lo trasforma nella categoria ermeneutica di un determinato tempo storico (per poi polemizzare con Trockij per la sua &ldquo;inattualit&agrave;&rdquo;). Il concetto di rivoluzione permanente, per G., era nato &laquo;come espressione scientificamente elaborata delle esperienze giacobine dal 1789 al Termidoro&raquo; (<a href='http://dl.gramsciproject.org/quaderno/13/nota/7' target='_blank' class='link-to-note'>Q 13, 7</a>, 1566) e si era affermato in un periodo storico caratterizzato dalla mancanza di &laquo;grandi partiti politici di massa&raquo; e di &laquo;grandi sindacati economici&raquo; e da una societ&agrave; ancora &laquo;allo stato di fluidit&agrave; sotto molti aspetti: maggiore arretratezza della campagna e monopolio quasi completo dell'efficienza politico-statale in poche citt&agrave; o addirittura in una sola (Parigi per la Francia) apparato statale relativamente poco sviluppato e maggiore autonomia della societ&agrave; civile dall'attivit&agrave; statale, determinato sistema delle forze militari e dell'armamento nazionale, maggiore autonomia delle economie nazionali dai rapporti economici del mercato mondiale&raquo; (<a href='http://dl.gramsciproject.org/quaderno/13/nota/7' target='_blank' class='link-to-note'>ibid.</a>). Nel periodo dopo il 1870, con l'espansione coloniale europea, tutti questi elementi mutano, mentre i rapporti organizzativi interni e internazionali dello Stato diventano pi&ugrave; complessi e massicci. Nella &laquo;scienza politica&raquo;, la formula quarantottesca della rivoluzione permanente viene elaborata, e superata, dalla formula dell'&laquo;egemonia civile&raquo;. Avviene nell'arte politica ci&ograve; che avviene nell'arte militare: la guerra di movimento diventa sempre pi&ugrave; guerra di posizione. Uno Stato vince una guerra quando la prepara in tempo di pace. G. sancisce l'incompatibilit&agrave; tra l'idea di rivoluzione permanente e le moderne democrazie di massa, &laquo;sia come organizzazioni statali che come complesso di associazioni nella vita civile&raquo; che &laquo;costituiscono per l'arte politica come le &ldquo;trincee&rdquo; e le fortificazioni permanenti del fronte nella guerra di posizione: essi rendono solo &ldquo;parziale&rdquo; l'elemento del movimento che prima era &ldquo;tutta&rdquo; la guerra&raquo; (<a href='http://dl.gramsciproject.org/quaderno/13/nota/7' target='_blank' class='link-to-note'>ibid.</a>). G. spiega la rivoluzione permanente come l'antefatto politico dell'istituzione di un regime parlamentare fondato sull'egemonia politica della classe borghese urbanizzata in Francia. Questo concetto implica uno schema storico che vede, all'inizio, un movimento rivoluzionario delle strutture statali e di quelle economiche agito dalle forze sociali emergenti e, al termine, un'istituzionalizzazione del movimento in una forma storica concreta: lo Stato costituzionale e il mercato capitalistico. All'inizio, dunque, c'&egrave; la &laquo;fase attiva della Rivoluzione francese &laquo;che&raquo; ha trovato il suo &ldquo;perfezionamento&rdquo; giuridico-costituzionale nel regime parlamentare, che realizza, nel periodo pi&ugrave; ricco di energie &ldquo;private&rdquo; nella societ&agrave;, l'egemonia permanente della classe urbana su tutta la popolazione, nella forma hegeliana del governo col consenso permanentemente organizzato (ma l'organizzazione del consenso &egrave; lasciata all'iniziativa privata, &egrave; quindi di carattere morale o etico, perch&eacute; consenso &ldquo;volontariamente&rdquo; dato in un modo o nell'altro)&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1637). Il movimento propriamente &laquo;politico&raquo; agisce su una &laquo;base economica&raquo;, allargandola a livello industriale e commerciale, raggiunge le &laquo;classi inferiori&raquo;, le quali innalzano a &laquo;classi dirigenti&raquo; &laquo;gli elementi sociali pi&ugrave; ricchi di energia e di spirito d'in trapresa&raquo;. La rivoluzione permanente facilita l'emancipazione di classe e promuove l'intrapresa economica e la promozione sociale: &laquo;la societ&agrave; intera &egrave; in continuo processo di formazione e di dissoluzione seguita da formazioni pi&ugrave; complesse e ricche di possibilit&agrave;; ci&ograve; dura, in linea generale, fino all'epoca dell'imperialismo e culmina nella guerra mondiale&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ibid.</a>). Alla luce del concetto politico di rivoluzione permanente G. ricostruisce la storia del XIX secolo francese, segnato da un iniziale giacobinismo. Le sue principali caratteristiche sono: a) la persuasione dell'assoluta verit&agrave; delle formule sull'uguaglianza, la fraternit&agrave;, la libert&agrave;; b) il coinvolgimento delle grandi masse popolari nella lotta politica e sociale per la generalizzazione di queste formule; c) la diffusione di queste categorie nella tradizione culturale francese e il loro travaso nella cultura filosofica tedesca, come prova &laquo;l'analisi che del linguaggio giacobino si ha nella Sacra Famiglia di Marx e l'ammissione di Hegel che pone come paralleli e reciprocamente traducibili il linguaggio giuridico-politico dei giacobini e i concetti della filosofia classica tedesca&raquo; che ha &laquo;originato lo storicismo moderno&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2028-9). A parere di G., la rivoluzione permanente &egrave; stata l'obiettivo della politica giacobina, che ha voluto &laquo;annientare le forze avversarie o almeno ridurle all'impotenza per rendere impossibile una controrivoluzione [...] allargare i quadri della borghesia come tale e [...] porla a capo di tutte le forze nazionali, identificando gli interessi e le esigenze comuni a tutte le forze nazionali e mettere in moto queste forze e condurle alla lotta ottenendo due risultati: a) di opporre un bersaglio pi&ugrave; largo ai colpi degli avversari, cio&egrave; di creare un rapporto politico-militare favorevole alla rivoluzione; b) di togliere agli avversari ogni zona di passivit&agrave; in cui fosse possibile arruolare eserciti vandeani. Senza la politica agraria dei giacobini Parigi avrebbe avuto la Vandea gi&agrave; alle sue porte&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2029). Con la rivoluzione permanente i giacobini non solo &laquo;organizzarono un governo borghese, cio&egrave; fecero della borghesia la classe dominante, ma fecero di pi&ugrave;, crearono lo Stato borghese, fecero della borghesia la classe nazionale dirigente, egemone, cio&egrave; dettero allo Stato nuovo una base permanente, crearono la compatta nazione moderna francese&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ibid.</a>). La politica giacobina ispirata all'ideale della rivoluzione permanente resta, per G., sul terreno della borghesia, come hanno dimostrato gli avvenimenti che segnarono la fine del partito giacobino, di formazione troppo determinata e irrigidita, e la morte di Robespierre. I giacobini &laquo;non vollero riconoscere agli operai il diritto di coalizione [...]. Spezzarono cos&igrave; il blocco urbano di Parigi: le loro forze d'assalto, che si raggruppavano nel comune, si dispersero, deluse, e il Termidoro ebbe il sopravvento. La rivoluzione aveva trovato i limiti pi&ugrave; larghi di classe; la politica delle alleanze e della rivoluzione permanente aveva finito col porre quistioni nuove che allora non potevano essere risolte, aveva scatenato forze elementari che solo una dittatura militare sarebbe riuscita a contenere&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>ivi</a>, 2030). G. inserisce in questo processo l'elaborazione del sistema elettorale basato su forme diverse di suffragio, scrutinio di lista o circoscrizioni uninominali, sistema proporzionale o individuale, con le varie combinazioni che ne risultano: sistema delle due Camere o di una sola Camera elettiva, con vari modi di elezione per ognuna (Camera vitalizia ed ereditaria, Senato a termine, ma con elezione dei senatori diversa da quella dei deputati); l'affermazione delle libert&agrave; nel campo sindacale, ma non in quello politico. Dopo la rapida successione di regimi parlamentari, dalla &ldquo;dittatura democratica&rdquo; postrivoluzionaria all'impero al cesarismo democratico, per finire con il regime parlamentare, G. descrive anche il ruolo della magistratura, che &laquo;pu&ograve; essere un potere indipendente o solo un ordine, controllato e diretto dalle circolari ministeriali, diverse attribuzioni del capo del governo e dello Stato, diverso equilibrio interno degli organismi territoriali (centralismo o decentramento, maggiori o minori poteri dei prefetti, dei Consigli provinciali, dei Comuni, ecc.), diverso equilibrio tra le forze armate di leva e quelle professionali (polizia, gendarmeria), con la dipendenza di questi corpi professionali dall'uno o dall'altro organo statale (dalla magistratura, dal ministero dell'interno o dallo Stato maggiore)&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1637). In questo tumultuoso secolo si assiste infine anche alla nascita dell'&laquo;opinione pubblica&raquo;: &laquo;A questo processo contribuiscono i teorici-filosofi, i pubblicisti, i partiti politici ecc. per lo sviluppo della parte formale e i movimenti o le pressioni di massa per la parte sostanziale, con azioni e reazioni reciproche, con iniziative &ldquo;preventive&rdquo; prima che un fenomeno si manifesti pericolosamente e con repressioni quando le prevenzioni sono mancate o sono state tardive e inefficaci&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>ivi</a>, 1638). Nel XIX secolo la Francia &egrave; un paese sull'orlo della guerra civile, usata come strumento di ricatto politico da parte delle classi emergenti contro il regime parlamentare. Emerge la necessit&agrave; di allontanare questo pericolo, che porta l'intero sistema politico a un &ldquo;equilibrio catastrofico&rdquo;, rivelando una fase di debolezza politica da parte della forza sociale dominante, e non gi&agrave; per una deficienza organica insuperabile: &laquo;Ci&ograve; si &egrave; verificato nel caso di Napoleone III. La forza dominante in Francia dal 1815 al 1848 si era scissa politicamente (faziosamente) in quattro frazioni: quella legittimista, quella orleanista, quella bonapartista, quella giacobino-repubblicana. [...] Napoleone III rappresent&ograve; (a suo modo, secondo la statura dell'uomo, che non era grande) queste possibilit&agrave; latenti e immanenti&raquo; (<a href='http://dl.gramsciproject.org/quaderno/13/nota/27' target='_blank' class='link-to-note'>Q 13, 27</a>, 1621). L'opzione &ldquo;cesaristica&rdquo; nasce per neutralizzare le conseguenze politiche di questa crisi istituzionale, che ha pesanti conseguenze anche dal punto di vista economico e morale, connotando il concetto di rivoluzione permanente in maniera negativa. Il concetto di rivoluzione permanente, e il suo modello storiografico, vengono ripresi da Trockij per spiegare la natura e il destino della rivoluzione sovietica. &Egrave; nota l'avversione di G. per tale uso. Se inizialmente questa rivoluzione si era configurata effettivamente come permanente, come guerra di movimento, si trattava solo dell'episodio preliminare al vero e proprio radicamento della sua esperienza politica, che avrebbe dovuto invece configurarsi come una guerra di posizione. Per G. Lenin, che era un politico profondamente nazionale, e dunque europeo, lo aveva capito: la rivoluzione avrebbe dovuto fare i conti con una societ&agrave; civile gi&agrave; formata, avere contatti con partiti politici, sindacati, per costruire un'egemonia civile. Con la sua formula della rivoluzione permanente, invece, Trockij ha dimostrato di ignorare la complessit&agrave; politica di questa realt&agrave;, confinandosi in un orizzonte strettamente &laquo;cosmopolitico&raquo;, &laquo;cio&egrave; superficialmente nazionale e superficialmente occidentalista&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 866). L'esito della rivoluzione permanente sarebbe quindi quello di portare un intero sistema politico a un equilibrio catastrofico, da cui emergerebbe solo l'ipotesi semplificatrice del cesarismo, che peraltro non risolve i veri problemi dell'instabilit&agrave; politica. G. segnala all'attenzione della &ldquo;scienza politica&rdquo; l'esistenza di altri processi di consolidamento e di strutturazione del sistema politico, iniziati dal 1789 e rafforzatisi a seguito degli eventi europei del 1848, che non possono essere compresi con le vecchie categorie &ldquo;giacobine&rdquo;. A differenza della rivoluzione permanente &ndash; qui da considerare sia come oggetto storico della politica sia come metodologia di indagine storica della stessa &ndash; si &egrave; assistito a una progressiva &ldquo;tecnicizzazione&rdquo; della politica, che va oltre lo schema storiografico: slancio rivoluzionario di una parte politica-equilibrio catastrofico tra le parti politiche in conflitto. Dal 1848 in poi, infatti, &egrave; avvenuta &laquo;l'espansione del parlamentarismo, del regime associativo sindacale e di partito, del formarsi di vaste burocrazie statali e &ldquo;private&rdquo; (politico-private, di partito e sindacali) e le trasformazioni avvenute nell'organizzazione della polizia in senso largo, cio&egrave; non solo del servizio statale destinato alla repressione della delinquenza, ma dell'insieme di forze organizzate dallo Stato e dai privati per tutelare il dominio [politico ed economico] della classe dirigente&raquo; (<a href='http://dl.gramsciproject.org/quaderno/9/nota/133' target='_blank' class='link-to-note'>Q 9, 133</a>, 1195). Tale sviluppo ha generato un sistema politico capace di trovare, o di imporre, una mediazione tra i rapporti di forza esistenti; controllare i disordini, ma anche elaborare politiche di consenso mirate a preve nirli, istituendo una base sociale per il potere dei dominanti. Ci&ograve; che Trockij (Bronstein, nel linguaggio dei Q) ignora con la sua idea di rivoluzione permanente &egrave; che tanto la Russia quanto la Francia, sia pure in maniera incommensurabile, mostrano tracce di strutturazione del sistema politico. Il suo non &egrave; solo un errore di previsione, ma soprattutto di coerenza storica dell'analisi politica: &laquo;Bronstein nelle sue memorie ricorda che gli fu detto che la sua teoria si era dimostrata buona dopo... quindici anni e risponde all'epigramma con un altro epigramma. In realt&agrave; la sua teoria, come tale, non era buona n&eacute; quindici anni prima n&eacute; quindici anni dopo: come avviene agli ostinati, di cui parla il Guicciardini, egli indovin&ograve; all'ingrosso, cio&egrave; ebbe ragione nella previsione pratica pi&ugrave; generale; come a dire che si predice che una bambina di quattro anni diventer&agrave; madre e quando lo diventa a venti anni si dice &ldquo;l'avevo indovinato&rdquo;, non ricordando per&ograve; che quando aveva quattro anni si voleva stuprare la bambina sicuri che sarebbe diventata madre&raquo; (<a href='http://dl.gramsciproject.org/quaderno/7/nota/16' target='_blank' class='link-to-note'>Q 7, 16</a>, 866). Ci&ograve; che la Francia ha ottenuto con almeno sessant'anni di guerra manovrata, fra le trincee e le casematte di un sistema politico finemente strutturato dal 1848 attorno a un'idea di egemonia, la Russia non avrebbe certamente potuto fare in pochi anni di travolgente &ldquo;rivoluzione permanente&rdquo;. Per G., dunque, nella politica moderna non si tratta di annientare i nemici, praticando politiche terroristiche sui civili come sulle classi dirigenti che si vuole destituire. Il realismo machiavelliano di Lenin, al quale G. si ispira, esclude questa ipotesi giacobina. La critica del concetto di rivoluzione permanente indica l'esistenza di un anacronismo teorico che ha un corrispettivo nell'imprecisione dell'analisi storica. &laquo;Gli storici &ndash; scrive G. &ndash; non sono per nulla concordi (ed &egrave; impossibile che lo siano) nel fissare i limiti di quel gruppo di avvenimenti che costituisce la rivoluzione francese. Per alcuni (per es. il Salvemini) la rivoluzione &egrave; compiuta a Valmy: la Francia ha creato un nuovo Stato e ha saputo organizzare la forza politico-militare che ne afferma e ne difende la sovranit&agrave; territoriale&raquo;. Per altri, come Mathiez, &laquo;la Rivoluzione continua fino al Termidoro, anzi essi parlano di pi&ugrave; rivoluzioni [...]. Per altri la storia della Rivoluzione continua fino al 1830, 1848, 1870 e persino fino alla guerra mondiale del 1914&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1582). Per G. si tratta di cogliere il nesso dialettico tra &laquo;movimenti&raquo; e fatti organici da un lato, movimenti e fatti di &laquo;congiuntura&raquo; o occasionali dall'altro (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1580). Tale nesso dialettico deve essere applicato a tutte le situazioni, non solo a quelle in cui si verifica uno svolgimento regressivo o di crisi acuta, ma anche a quelle in cui si verifica uno svolgimento progressivo, o di prosperit&agrave;, e a quelle in cui si verifica una stagnazione delle forze produttive. Da questo punto di vista, un errore storiografico diventa ancora pi&ugrave; grave nell'&ldquo;arte politica&rdquo;, quando non si tratta di ricostruire la storia passata ma di costruire quella presente e a venire. Per G. solo nel 1870-1871, con il tentativo della Comune di Parigi, &laquo;si esauriscono storicamente tutti i germi nati nel 1789 cio&egrave; non solo la nuova classe che lotta per il potere sconfigge i rappresentanti della vecchia societ&agrave; che non vuole riconoscere di essere superata, ma sconfigge anche i gruppi nuovissimi che sostengono gi&agrave; superata la nuova struttura sorta dal rivolgimento iniziatosi nel 1789 e dimostra cos&igrave; di essere vitale e in confronto al vecchio e in confronto al nuovissimo. Inoltre, col 1870-71, perde efficacia l'insieme di principii di strategia e tattica politica nati praticamente nel 1789 e sviluppati ideologicamente intorno al 48&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1581-2).</p></body></html>