<html><head><title>Gramsci Dictionary: Cultura francese, cultura italiana</title></head><body><p> Il confronto operato tra i caratteri della cultura francese e quelli della cultura italiana &egrave; vasto e articolato nell'ambito della riflessione carceraria; in primis la funzione cosmopolita svolta dagli intellettuali francesi a partire dal Settecento risulta ben diversa da quella esercitata dagli italiani precedentemente. In Italia infatti essa &egrave; &laquo;causa ed effetto dello stato di disgregazione in cui rimane la penisola dalla caduta dell'Impero Romano al 1870&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1524). La Francia invece costituisce per G. un esempio di &laquo;sviluppo armonico di tutte le energie nazionali e specialmente delle categorie intellettuali&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>ibid.</a>), sicch&eacute; gli intellettuali francesi &laquo;esprimono e rappresentano esplicitamente un compatto blocco nazionale, di cui sono gli &ldquo;ambasciatori&rdquo; culturali&raquo; (<a href='http://dl.gramsciproject.org/quaderno/2/nota/109' target='_blank' class='link-to-note'>Q 2, 109</a>, 255). Vi &egrave; stata infatti una &laquo;massiccia costruzione intellettuale&raquo; che spiega la funzione internazionale della cultura francese nei secoli XVIII e XIX, che pu&ograve; dirsi &laquo;di espansione a carattere imperialistico ed egemonico in modo organico&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1524). Essa &egrave; molto diversa da quella italiana, &laquo;a carattere immigratorio personale e disgregato, che non refluisce sulla base nazionale per potenziarla ma invece concorre a rendere impossibile il costituirsi di una salda base nazionale&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>ivi</a>, 1524-5). G. mette a confronto inoltre le produzioni letterarie dei due paesi quando affronta il problema della mancanza di una letteratura popolare in Italia; in riferimento a una nota della &ldquo;Critica fascista&rdquo; del 1930, in cui ci si chiedeva come mai i quotidiani italiani pubblicassero in appendice romanzi francesi dell'Ottocento, il pensatore sardo spinge a riflettere sulle motivazioni per cui &laquo;il pubblico italiano legge la letteratura straniera, popolare e non popolare, e non legge invece quella italiana&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>Q 3, 63</a>, 343). Non si pu&ograve; accusare infatti il popolo italiano di non dimostrare interesse nei confronti della letteratura &laquo;in tutti i suoi gradi, dai pi&ugrave; infimi (romanzacci d'appendice) ai pi&ugrave; elevati&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>ivi</a>, 344), ove si pensi che esso ricerca e si concentra sui libri stranieri, soprattutto francesi, come dimostra il dato che essi siano quelli pi&ugrave; pubblicati dal &ldquo;Romanzo mensile&rdquo; e dalla &ldquo;Domenica del Corriere&rdquo; (<a href='http://dl.gramsciproject.org/quaderno/21/nota/8' target='_blank' class='link-to-note'>Q 21, 8</a>, 2124), perch&eacute; &laquo;l'elemento intellettuale indigeno &egrave; pi&ugrave; straniero degli stranieri di fronte al popolo-nazione&raquo; (<a href='http://dl.gramsciproject.org/quaderno/21/nota/5' target='_blank' class='link-to-note'>Q 21, 5</a>, 2117). Gli intellettuali italiani infatti &laquo;non escono dal popolo, non ne conoscono i bisogni, le aspirazioni, i sentimenti diffusi, ma sono qualcosa di staccato, di campato in aria, una casta cio&egrave;&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>Q 3, 63</a>, 344). Se i volumi della letteratura divulgativa francese sono &laquo;letti e ricercati&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>ibid.</a>), una diffusione e fortuna popolare &egrave; toccata a pochi casi isolati tra gli scrittori italiani, come Carolina Invernizio, Mastriani o Guerrazzi. La Invernizio ha copiato d'altra parte &laquo;meccanicamente&raquo; per la sua Firenze l'&laquo;ambiente romanzesco&raquo; della letteratura d'appendice francese, dando vita cos&igrave; a &laquo;determinate tendenze di folclore&raquo; (<a href='http://dl.gramsciproject.org/quaderno/14/nota/7' target='_blank' class='link-to-note'>Q 14, 7</a>, 1660). Mastriani e Guerrazzi rappresentano invece secondo G. quel laicismo a cui anche la letteratura francese dava espressione, laddove in Italia i laici avrebbero invece &laquo;fallito nella soddisfazione dei bisogni intellettuali del popolo&raquo;, forse proprio per &laquo;non avere rappresentato una cultura laica&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>Q 3, 63</a>, 345). La letteratura cattolica italiana d'altronde non ha riscontrato maggiore successo: essa non ha utilizzato a dovere le esperienze dei missionari nel campo dei romanzi d'avventura e i grandi risultati della ricerca astronomica nel campo della scienza. Essa resta quindi &laquo;troppo impregnata di apologetica gesuitica&raquo; (<a href='http://dl.gramsciproject.org/quaderno/3/nota/63' target='_blank' class='link-to-note'>ibid.</a>); il cattolicesimo italiano &egrave; infatti, secondo G., &laquo;sterile nel campo letterario come negli altri campi della cultura&raquo;. Pertanto non &egrave; possibile un confronto tra gli scrittori cattolici italiani e quelli francesi, &laquo;Bourget, Bazin, Mauriac, Bernanos&raquo; (<a href='http://dl.gramsciproject.org/quaderno/3/nota/37' target='_blank' class='link-to-note'>Q 3, 37</a>, 313). Molti romanzi popolari stranieri, soprattutto storici, hanno un'ambientazione italiana, ma l'Italia non pu&ograve; contare in nessuna delle tipologie dei romanzi popolari (poliziesco, misterioso, d'intrigo ecc.) una produzione paragonabile a quella francese (ma anche inglese e tedesca) per valore letterario o commerciale, per &laquo;numero, fecondit&agrave; e anche dati di piacevolezza letteraria&raquo; (<a href='http://dl.gramsciproject.org/quaderno/3/nota/78' target='_blank' class='link-to-note'>Q 3, 78</a>, 358). Il pubblico italiano si &egrave; cos&igrave; &laquo;appassionato attraverso il romanzo storico-popolare francese, alle tradizioni francesi, monarchiche e rivoluzionarie&raquo;, e quindi a un &laquo;passato non suo&raquo;, adopera nel parlare e nel pensare metafore e riferimenti francesi e risulta in definitiva &laquo;culturalmente pi&ugrave; francese che italiano&raquo; (<a href='http://dl.gramsciproject.org/quaderno/9/nota/42' target='_blank' class='link-to-note'>Q 9, 42</a>, 1122). Paradossalmente, allora, per adattarsi al gusto popolare italiano formatosi su romanzi soprattutto francesi gli scrittori italiani scelgono i loro argomenti fuori d'Italia (<a href='http://dl.gramsciproject.org/quaderno/21/nota/6' target='_blank' class='link-to-note'>Q 21, 6</a>, 2122). La lettura dei romanzi d'appendice francesi aveva influito persino sulla classe politica fascista: come recitava un articolo del 1924 pubblicato sull'&ldquo;Unit&agrave;&rdquo;, &laquo;i sentimenti diffusi nei romanzi d'appendice del romanticismo francese del '48&raquo; erano gli unici contenuti ideali della &laquo;fantasia squilibrata&raquo; e dell'&laquo;irrequietezza psicologica&raquo; tipiche della mentalit&agrave; fascista, che in questo senso appariva &ldquo;romantica&rdquo; (Gioda o del Romanticismo, 28 febbraio 1924, in CPC 369). G. riscontra delle precise motivazioni di carattere storico e politico per il carattere &laquo;&ldquo;popolare-nazionale&rdquo;&raquo; della cultura francese, storica e non. Negli ultimi centocinquant'anni in Francia si era dissolta ogni tendenza dinastica a causa del succedersi di &laquo;tre dinastie antagoniste tra loro in modo radicale&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>Q 3, 82</a>, 361); si erano inoltre avvicendati governi repubblicani molto differenti tra loro. Questo comportava l'impossibilit&agrave; di un'&laquo;&ldquo;agiografia&rdquo; nazionale unilineare&raquo;; pertanto il protagonista della storia francese &egrave; diventato l'&laquo;elemento permanente di queste variazioni politiche, il popolo-nazione&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>ibid.</a>). Ne &egrave; conseguito un &laquo;tipo di nazionalismo politico e culturale che sfugge ai limiti dei partiti propriamente nazionalistici&raquo; e un &laquo;collegamento stretto tra popolo-nazione e intellettuali&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>ivi</a>, 361-2). In Italia, invece, mancando &laquo;l'elemento permanente&raquo;, cio&egrave; il popolo-nazione, non poteva esserci unit&agrave; nazionale. La tendenza dinastica poi &laquo;doveva prevalere dato l'apporto che le dava l'apparato statale&raquo;, mentre le tendenze politiche contrapposte non avevano &laquo;un minimo comune di obbiettivit&agrave;&raquo;. Pertanto la storia era &laquo;propaganda politica&raquo; che doveva tendere a &laquo;creare l'unit&agrave; nazionale&raquo;, per cui &laquo;la nazione, dall'esterno contro la tradizione, basandosi sulla letteratura, era un voler essere, non un dover essere perch&eacute; esistono gi&agrave; le condizioni di fatto&raquo;. In questa situazione gli intellettuali italiani diffidavano del popolo, che per loro era &laquo;qualcosa di sconosciuto, una misteriosa idra dalle innumerevoli teste&raquo; (<a href='http://dl.gramsciproject.org/quaderno/3/nota/82' target='_blank' class='link-to-note'>ivi</a>, 362). In mancanza di una letteratura nazionale-popolare, in Italia mancava anche la critica del pubblico, che in Francia invece poteva dirsi &laquo;largo ed attento a seguire tutte le vicende della letteratura&raquo; e poteva cos&igrave; costituire la &laquo;vera Borsa dei valori letterari&raquo; (<a href='http://dl.gramsciproject.org/quaderno/6/nota/16' target='_blank' class='link-to-note'>Q 6, 16</a>, 697). Assente &egrave; poi in Italia una letteratura prodotta dai funzionari statali militari e civili, relativa alla loro attivit&agrave;, che sia scritta per il popolo, come in Francia e in Inghilterra, e non solo per i propri superiori (<a href='http://dl.gramsciproject.org/quaderno/5/nota/38' target='_blank' class='link-to-note'>Q 5, 38</a>, 571). Per quanto riguarda invece il rapporto tra moralisti francesi e italiani, G. si sofferma su un'interessante osservazione di Angelo Gatti secondo cui i primi studiano &laquo;come &ldquo;dirigere&rdquo; e quindi come &ldquo;comprendere&rdquo; per influenzare e ottenere un &ldquo;consenso spontaneo e attivo&rdquo;&raquo;, mentre il moralista italiano studierebbe come &laquo;&ldquo;dominare&rdquo;, come essere pi&ugrave; forte, pi&ugrave; abile, pi&ugrave; furbo&raquo; (<a href='http://dl.gramsciproject.org/quaderno/15/nota/14' target='_blank' class='link-to-note'>Q 15, 14</a>, 1771). Abbondano cos&igrave; libri come il Galateo, in cui &laquo;si bada all'atteggiamento esteriore delle classi alte&raquo;, ma non c'&egrave; alcun libro &laquo;come quelli dei grandi moralisti francesi (o di ordine subalterno come in Gaspare Gozzi), con le loro analisi raffinate e capillari&raquo; (<a href='http://dl.gramsciproject.org/quaderno/15/nota/14' target='_blank' class='link-to-note'>ivi</a>, 1772). Chiara &egrave; infine l'immagine delle due culture che risulta dal confronto tra l'Accademia della Crusca e quella degli Immortali in Francia: entrambe ovviamente si occupano dello studio della lingua, ma il punto di vista della prima &egrave; quello del &laquo;&ldquo;linguaiolo&rdquo;, dell'uomo che si guarda continuamente la lingua&raquo;, mentre la seconda considera la lingua come &laquo;concezione del mondo&raquo;, come &laquo;base elementare &ndash; popolare-nazionale &ndash; dell'unit&agrave; della civilt&agrave; francese&raquo; (<a href='http://dl.gramsciproject.org/quaderno/3/nota/145' target='_blank' class='link-to-note'>Q 3, 145</a>, 401).</p></body></html>