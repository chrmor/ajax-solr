<html><head><title>Gramsci Dictionary: Apparato egemonico</title></head><body><p> Fin dalle prime note in cui parla di egemonia, G. introduce anche il riferimento all'&laquo;apparato egemonico&raquo;, espressione non molto presente, ma che pure compare in vari quaderni (Q 1; Q 6; Q 7; Q 10 e Q 13)  di epoca diversa, compresi due testi di seconda stesura (<a href='http://dl.gramsciproject.org/quaderno/10-II/nota/12' target='_blank' class='link-to-note'>Q 10 II, 12</a> e <a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>). Nel caso della nota del Q 10, la frase che contiene il riferimento all'apparato egemonico non compare nel relativo Testo A (<a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>, 464). G. inizia a elaborare il suo concetto di egemonia, nuovo rispetto a quello usato nel periodo precarcerario, fin dal Q 1 (1929-1930): in <a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a> compare per la prima volta il termine; in <a href='http://dl.gramsciproject.org/quaderno/1/nota/47' target='_blank' class='link-to-note'>Q 1, 47</a>, 56 (Hegel e l'associazionismo) inizia a delinearsi un nuovo concetto di Stato (&laquo;lo Stato ha e domanda il consenso, ma anche &ldquo;educa&rdquo; questo consenso con le associazioni politiche e sindacali, che per&ograve; sono organismi privati&raquo;); in <a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a> G. si sofferma sulla storia politica francese e &ldquo;mette al lavoro&rdquo; il concetto di egemonia, dandone in corso d'opera anche una delle &ldquo;versioni&rdquo; fondamentali: &laquo;L'esercizio &ldquo;normale&rdquo; dell'egemonia nel terreno divenuto classico del regime parlamentare, &egrave; caratterizzato da una combinazione della forza e del consenso che si equilibrano, senza che la forza soverchi di troppo il consenso, anzi appaia appoggiata dal consenso della maggioranza espresso dai cos&igrave; detti organi dell'opinione pubblica&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>ivi</a>, 59). Poche righe pi&ugrave; sotto compare l'espressione &laquo;apparato egemonico&raquo;: &laquo;Nel periodo del dopoguerra &ndash; prosegue G. &ndash;, l'apparato egemonico si screpola e l'esercizio dell'egemonia diventa sempre pi&ugrave; difficile&raquo; (<a href='http://dl.gramsciproject.org/quaderno/1/nota/48' target='_blank' class='link-to-note'>ibid.</a>). &Egrave; un Testo A. L'ultima frase, quella che qui interessa, la troviamo quasi eguale nel Testo C (datato 1932-1934): &laquo;Nel periodo del dopoguerra, l'apparato egemonico si screpola e l'esercizio dell'egemonia diviene permanentemente difficile e aleatorio&raquo; (<a href='http://dl.gramsciproject.org/quaderno/13/nota/37' target='_blank' class='link-to-note'>Q 13, 37</a>, 1638). L'apparato egemonico appare dunque subito fondamentale per l'esercizio dell'egemonia: il suo screpolarsi fa tutt'uno con la crisi della stessa. Tale concetto sembra anche essere il trait d'union tra il concetto di egemonia e quello, in via di formazione, di &laquo;Stato integrale&raquo; e offre una base materiale alla concezione gramsciana dell'egemonia, non assimilabile a una concezione idealistica, culturalistica o liberale. Ma che cosa &egrave; l'&laquo;apparato egemonico&raquo;? Come funziona? G. non risponde direttamente a queste domande, ma una serie di &ldquo;spie&rdquo; presenti in alcuni Testi B offrono qualche indicazione. In <a href='http://dl.gramsciproject.org/quaderno/6/nota/81' target='_blank' class='link-to-note'>Q 6, 81</a>, 752 scrive: &laquo;Unit&agrave; dello Stato nella distinzione dei poteri: il Parlamento pi&ugrave; legato alla societ&agrave; civile, il potere giudiziario tra Governo e Parlamento, rappresenta la continuit&agrave; della legge scritta (anche contro il Governo). Naturalmente tutti e tre i poteri sono anche organi dell'egemonia politica, ma in diversa misura: 1) Parlamento; 2) Magistratura; 3) Governo. &Egrave; da notare come nel pubblico facciano specialmente impressione disastrosa le scorrettezze della amministrazione della giustizia: l'apparato egemonico &egrave; pi&ugrave; sensibile in questo settore, al quale possono ricondursi anche gli arbitri della polizia e dell'amministrazione politica&raquo;. L'apparato egemonico &egrave; collegato all'articolazione statuale propriamente detta. Ma il concetto di Stato integrale ancora non sembra pienamente operante. Ancora una volta &laquo;apparato egemonico&raquo;, come in <a href='http://dl.gramsciproject.org/quaderno/1/nota/48' target='_blank' class='link-to-note'>Q 1, 48</a>, appare contestuale all'attenzione volta alla formazione dell'opinione pubblica, certo non lasciata a una volatile &ldquo;battaglia delle idee&rdquo;, ma alla cura di una precisa &laquo;struttura&raquo; (altrove G. parla di &laquo;struttura ideologica&raquo; per indicare tutto ci&ograve; che forma l'&laquo;opinione pubblica&raquo;). Nello stesso Q 6 infatti leggiamo: &laquo;in una determinata societ&agrave; nessuno &egrave; disorganizzato e senza partito, purch&eacute; si intendano organizzazione e partito in senso largo e non formale. In questa molteplicit&agrave; di societ&agrave; particolari, di carattere duplice, naturale e contrattuale o volontario, una o pi&ugrave; prevalgono relativamente o assolutamente, costituendo l'apparato egemonico di un gruppo sociale sul resto della popolazione (o societ&agrave; civile), base dello Stato inteso strettamente come apparato governativo-coercitivo&raquo; (<a href='http://dl.gramsciproject.org/quaderno/6/nota/136' target='_blank' class='link-to-note'>Q 6, 136</a>, 800). L'&laquo;apparato egemonico&raquo; &egrave; una &laquo;societ&agrave; particolare&raquo; (formalmente &laquo;privata&raquo;), che diviene il corrispettivo dell'&laquo;apparato governativo-coercitivo&raquo; dello &laquo;Stato integrale&raquo;: &laquo;forza&raquo; e &laquo;consenso&raquo; hanno entrambi i rispettivi apparati, lo &laquo;Stato integrale&raquo;, come unit&agrave;-distinzione di societ&agrave; civile e Stato tradizionalmente inteso &egrave; ormai delineato. Un passo ulteriore &egrave; compiuto da G. nel Q 7, dove pi&ugrave; esplicita &egrave; la problematica dello Stato: &laquo;La discussione su la forza e il consenso ha dimostrato come sia relativamente progredita in Italia la scienza politica [...] Questa discussione &egrave; la discussione della &ldquo;filosofia dell'epoca&rdquo;, del motivo centrale della vita degli Stati nel periodo del dopoguerra. Come ricostruire l'apparato egemonico del gruppo dominante, apparato disgregatosi per le conseguenze della guerra in tutti gli Stati del mondo?&raquo; (<a href='http://dl.gramsciproject.org/quaderno/7/nota/80' target='_blank' class='link-to-note'>Q 7, 80</a>, 912). L'&laquo;apparato&raquo; si &egrave; disgregato soprattutto &laquo;perch&eacute; grandi masse, precedentemente passive, sono entrate in movimento&raquo;, sia pure &laquo;in un movimento caotico e disordinato, senza direzione, cio&egrave; senza precisa volont&agrave; politica collettiva&raquo; (<a href='http://dl.gramsciproject.org/quaderno/7/nota/80' target='_blank' class='link-to-note'>ibid.</a>). La ricostruzione &egrave; affidata a una combinazione di forza e consenso. Anche il fascismo con la sua &laquo;illegalit&agrave;&raquo; &egrave; stato funzionale al ripristino di un nuovo &laquo;apparato egemonico&raquo;: &laquo;Il problema era di ricostruire l'apparato egemonico di questi elementi prima passivi e apolitici, e questo non poteva avvenire senza la forza: ma questa forza non poteva essere quella &ldquo;legale&rdquo;, ecc.&raquo; (<a href='http://dl.gramsciproject.org/quaderno/7/nota/80' target='_blank' class='link-to-note'>ivi</a>, 913). Infine, in <a href='http://dl.gramsciproject.org/quaderno/10-II/nota/12' target='_blank' class='link-to-note'>Q 10 II, 12</a> leggiamo &ndash; subito dopo la nota affermazione per cui &laquo;Ilici avrebbe fatto progredire [effettivamente] la filosofia [come filosofia] in quanto fece progredire la dottrina e la pratica politica&raquo; &ndash; l'accenno pi&ugrave; maturo al concetto di &laquo;apparato egemonico&raquo;, aggiunto in seconda stesura: &laquo;La realizzazione di un apparato egemonico, in quanto crea un nuovo terreno ideologico, determina una riforma delle coscienze e dei metodi di conoscenza, &egrave; un fatto di conoscenza, un fatto filosofico. Con linguaggio crociano: quando si riesce a introdurre una nuova morale conforme a una nuova concezione del mondo, si finisce con l'introdurre anche tale concezione, cio&egrave; si determina una intera riforma filosofica&raquo; (<a href='http://dl.gramsciproject.org/quaderno/10-II/nota/12' target='_blank' class='link-to-note'>ivi</a>, 1250). Qui apparato egemonico e ideologia sono esplicitamente legati. Un &laquo;apparato&raquo; serve per creare una &laquo;nuovo terreno ideologico&raquo;, per affermare una &laquo;riforma filosofica&raquo;, una &laquo;nuova concezione del mondo&raquo;. La lotta tra diverse egemonie &egrave; aperta, ma il ruolo che vi gioca lo Stato nel passaggio dei primi decenni del Novecento &egrave; delineato in tutta la sua centralit&agrave;.</p></body></html>