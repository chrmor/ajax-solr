<html><head><title>Gramsci Dictionary: Borghesia comunale</title></head><body><p> G. accenna alla borghesia comunale per la prima volta nel Q 5, in una nota sul Rinascimento: commentando un articolo di Vittorio Rossi, egli definisce il petrarchismo come un &laquo;fenomeno puramente cartaceo&raquo;, in quanto sorto in una societ&agrave; in cui i sentimenti che avevano alimentato la poesia del dolce stil nuovo e di Petrarca non dominavano pi&ugrave; la vita pubblica, allo stesso modo in cui poteva dirsi che non dominasse pi&ugrave; politicamente la &laquo;borghesia comunale, ricacciata nei suoi fondachi e nelle sue manifatture in decadenza&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 649). Nel Cinquecento infatti &ndash; continua G. &ndash; dominava al posto della borghesia dei Comuni &laquo;un'aristocrazia in gran parte di parvenus, raccolta nelle corti dei signori e protetta dalle compagnie di ventura&raquo;, una classe che produce la cultura dell'epoca e &laquo;aiuta le arti&raquo;, ma si rivela anche &laquo;politicamente [...] limitata&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>ibid.</a>), finendo cos&igrave; sotto il dominio straniero. In un'altra nota dello stesso Q il pensatore sardo afferma che i &laquo;Comuni non hanno superato il feudalesimo&raquo; (<a href='http://dl.gramsciproject.org/quaderno/5/nota/147' target='_blank' class='link-to-note'>Q 5, 147</a>, 675); non si pu&ograve; dire che la borghesia comunale abbia creato uno Stato, al pari della Chiesa e dell'impero, o almeno, in altre parole, che essa fu in grado di &laquo;creare uno Stato &ldquo;col consenso dei governati&rdquo; e passibile di sviluppo&raquo; (<a href='http://dl.gramsciproject.org/quaderno/6/nota/13' target='_blank' class='link-to-note'>Q 6, 13</a>, 695). Secondo G. infatti &laquo;lo sviluppo statale poteva avvenire solo come principato, non come repubblica comunale&raquo; (<a href='http://dl.gramsciproject.org/quaderno/6/nota/13' target='_blank' class='link-to-note'>ibid.</a>). Le motivazioni della mancata creazione di uno Stato possono essere riscontrate nell'incapacit&agrave; della borghesia comunale italiana di superare la fase &ldquo;economico-corporativa&rdquo;, una situazione interna che G., allorch&eacute; si interroga sulle ragioni per cui in Italia non sorse una monarchia assoluta, definisce come &laquo;una forma particolare di feudalesimo anarchico&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 952): si tratta, politicamente, della &laquo;peggiore delle forme di societ&agrave; feudale&raquo;, poich&eacute; &egrave; la &laquo;meno progressiva&raquo; e la &laquo;pi&ugrave; stagnante&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1559, Testo C). Manc&ograve; invece &ndash; e non poteva costituirsi &ndash; una &laquo;forza &ldquo;giacobina&rdquo; efficiente&raquo;, capace di creare &laquo;la volont&agrave; collettiva nazionale popolare&raquo;. Per la formazione di quest'ultima era indispensabile che le grandi masse composte dai contadini riuscissero a irrompere &laquo;simultaneamente nella vita politica&raquo; (<a href='http://dl.gramsciproject.org/quaderno/8/nota/21' target='_blank' class='link-to-note'>Q 8, 21</a>, 952-3); a questo si opponevano l'aristocrazia terriera e la &laquo;&ldquo;borghesia rurale&rdquo;&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>Q 13, 1</a>, 1560), che G. reputa un'&laquo;eredit&agrave; di parassitismo lasciata ai tempi moderni dallo sfacelo, come classe, della borghesia comunale (le cento citt&agrave;, le citt&agrave; del silenzio)&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ibid.</a>). Inoltre G. precisa che &laquo;la ragione dei successivi fallimenti dei tentativi di creare una volont&agrave; collettiva nazionale-popolare&raquo; andrebbe ricercata proprio nell'esistenza di &laquo;determinati gruppi sociali, che si formano dalla dissoluzione della borghesia&raquo;, oltre che nel carattere di altri gruppi che &laquo;riflettono la funzione internazionale dell'Italia come sede della Chiesa e depositaria del Sacro Romano Impero&raquo; (<a href='http://dl.gramsciproject.org/quaderno/13/nota/1' target='_blank' class='link-to-note'>ivi</a>, 1559). Sull'argomento del mancato superamento della fase economico-corporativa da parte della borghesia comunale G. si riproponeva di leggere il volume di Gioacchino Volpe Il Medio Evo (v. <a href='http://dl.gramsciproject.org/quaderno/5/nota/147' target='_blank' class='link-to-note'>Q 5, 147</a>, 675) e riteneva inoltre indispensabile la lettura del libro di Bernardino Barbadoro Le Finanze della repubblica fiorentina (v. <a href='http://dl.gramsciproject.org/quaderno/6/nota/13' target='_blank' class='link-to-note'>Q 6, 13</a>, 695). Sul primo dei due testi G. aveva letto una recensione di Riccardo Bacchelli nella &ldquo;Fiera letteraria&rdquo; del 1&deg; luglio 1928, uno stralcio della quale &egrave; riportato con non poche perplessit&agrave;, tanto che il pensatore sardo riteneva necessario verificare se il Volpe autorizzasse &laquo;queste... bizzarrie&raquo;. Per Bacchelli infatti nel volume di Volpe &laquo;si legge come il popolo dei Comuni sorge e vive nella situazione di privilegio sacrificato che gli fu fatta dalla Chiesa Universale e da quell'idea del Sacro Impero, che, imposta (?!) dall'Italia come sinonimo ed equivalente di umana civilt&agrave; all'Europa che tale la riconobbe e coltiv&ograve;, impediva (!?) poi all'Italia il pi&ugrave; (!) naturale sviluppo storico a nazione moderna&raquo; (<a href='http://dl.gramsciproject.org/quaderno/5/nota/147' target='_blank' class='link-to-note'>Q 5, 147</a>, 675. I punti esclamativi e interrogativi sono ovviamente di G.).</p></body></html>