<html><head><title>Gramsci Dictionary: Nemico</title></head><body><p> Il concetto militare di &laquo;nemico&raquo; &egrave; utilizzato nei Q &ndash; come avviene per altre categorie militari e per lo stesso concetto di &laquo;guerra&raquo; &ndash; in un costante paragone con la politica, che ne misura la validit&agrave; e i limiti. Cos&igrave; la tattica della guerra &laquo;di piccoli gruppi&raquo;, di cui &egrave; esempio la &laquo;&ldquo;guerra di partigiani&rdquo; o &ldquo;guerra garibaldina&rdquo;&raquo; propria del Risorgimento italiano, &egrave; indice di scarsa comprensione del &laquo;nemico&raquo; e della sua potenza (<a href='http://dl.gramsciproject.org/quaderno/6/nota/155' target='_blank' class='link-to-note'>Q 6, 155</a>, 810-1). A ci&ograve; &egrave; assimilabile la tesi che l'economia operi immediatamente sull'ideologia, che presuppone un paragone diretto tra lotta politica e lotta militare, come se le crisi economiche fossero l'&laquo;artiglieria campale&raquo; che aveva la funzione &laquo;di aprire il varco nella difesa nemica dopo aver scompaginato e fatto perdere la fiducia in s&eacute; e nelle sue forze e nel suo avvenire al nemico stesso&raquo; (<a href='http://dl.gramsciproject.org/quaderno/7/nota/10' target='_blank' class='link-to-note'>Q 7, 10</a>, 859). Invece la lotta politica &egrave; &laquo;enormemente pi&ugrave; complessa&raquo; della guerra: &laquo;Nella guerra militare, raggiunto il fine strategico, distruzione dell'esercito nemico e occupazione del suo territorio, si ha la pace&raquo;; nella lotta politica il processo di lotta &egrave; assimilabile &laquo;in un certo senso [...] alle guerre coloniali o alle vecchie guerre di conquista, quando cio&egrave; l'esercito vittorioso occupa o si propone di occupare stabilmente tutto o una parte del territorio conquistato&raquo; (<a href='http://dl.gramsciproject.org/quaderno/1/nota/134' target='_blank' class='link-to-note'>Q 1, 134</a>, 122). Il nemico non &egrave; dunque un negativo assoluto: non va annientato ma indebolito (colpendo i suoi alleati interni: <a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 52), va disgregato al suo interno (colpendolo nella sua egemonia nazionale: <a href='http://dl.gramsciproject.org/quaderno/1/nota/114' target='_blank' class='link-to-note'>Q 1, 114</a>, 102). Come in guerra, anche in politica la vittoria non &egrave; l'annientamento dell'esercito nemico, ma la sua polverizzazione ottenuta con &laquo;lo scioglimento del [suo, ndr] legame come massa organica&raquo; (<a href='http://dl.gramsciproject.org/quaderno/9/nota/19' target='_blank' class='link-to-note'>Q 9, 19</a>, 1108). G. giudica debole un'alleanza tra forze diverse, accomunate solo da uno stesso nemico (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 39), e soprattutto condanna (come &laquo;machiavellismo di Stenterello&raquo;) la posizione di chi lotta contro i nemici dei nostri nemici, cio&egrave; contro &laquo;coloro che pretendono di combattere&raquo; il comune nemico &laquo;per succedergli&raquo; e dunque insidiare la nostra presunta eredit&agrave; (<a href='http://dl.gramsciproject.org/quaderno/9/nota/27' target='_blank' class='link-to-note'>Q 9, 27</a>, 1112-3).</p></body></html>