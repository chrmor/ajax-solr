<html><head><title>Gramsci Dictionary: Traducibilit&agrave;</title></head><body><p> Il sostantivo &laquo;traducibilit&agrave;&raquo;, e gli aggettivi &laquo;traducibile&raquo;, &laquo;traducibili&raquo;, compaiono poco pi&ugrave; di venti volte nei Q, eppure G. dedica una sezione a parte del monografico Q 11 all'argomento della Traducibilit&agrave; dei linguaggi scientifici e filosofici, chiara testimonianza dell'importanza strategica che il concetto occupa nel suo discorso complessivo. Il concetto &egrave; intimamente legato a quello di &laquo;traduzione&raquo;, ma i due aspetti, la possibilit&agrave; teorica di tradurre qualcosa e l'attivit&agrave; pratica del tradurre, sono discussi separatamente. La traducibilit&agrave; coinvolge due processi interconnessi: quello tra le lingue naturali e le culture nazionali (v. il parallelo tra la civilt&agrave; greca e quella latina: <a href='http://dl.gramsciproject.org/quaderno/15/nota/64' target='_blank' class='link-to-note'>Q 15, 64</a>) e quello tra i sopraccitati &laquo;linguaggi scientifici e filosofici&raquo;. Trattando prima delle lingue naturali, in base alla sua formazione linguistica G. constata che n&eacute; le lingue naturali n&eacute; le singole parole sono esattamente traducibili, perch&eacute; l'identit&agrave; di una parola (&laquo;rosa italiano = rosa latino&raquo;: <a href='http://dl.gramsciproject.org/quaderno/16/nota/21' target='_blank' class='link-to-note'>Q 16, 21</a>, 1893), che pure sembra esserci all'inizio dell'apprendimento di una lingua, nasconde diversit&agrave; di connotazioni; non &egrave; valido uno &laquo;schema matematico&raquo; di equivalenze perch&eacute; nella lingua sono &laquo;il giudizio storico e di gusto, le sfumature, l'espressivit&agrave; &ldquo;unica e individualizzata&rdquo;&raquo; che prevalgono. Sebbene G. affermi che &laquo;una grande lingua nazionale, storicamente ricca e complessa, pu&ograve; tradurre qualsiasi altra lingua&raquo; (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1377), talvolta egli sembra quasi negare tale possibilit&agrave; (se non ricorrendo all'uso di parafrasi). Emblematico &egrave; il caso delle parole legate &laquo;alla tradizione letteraria-nazionale di una continuit&agrave; essenziale della storia&raquo; (<a href='http://dl.gramsciproject.org/quaderno/26/nota/11' target='_blank' class='link-to-note'>Q 26, 11</a>, 2306): la serie formata da parole come &laquo;Rinascimento, Risorgimento, Riscossa&raquo; &egrave; &laquo;difficile e talvolta impossibile di tradurre nelle lingua straniere&raquo; (<a href='http://dl.gramsciproject.org/quaderno/26/nota/11' target='_blank' class='link-to-note'>ibid.</a>). In termini attuali, sono parole culture-bound, cio&egrave; difficili da usare facendo astrazione dal loro contesto culturale. Le lingue naturali, come espressioni di culture nazionali, sono caratterizzate da linguaggi di tradizioni intellettuali diverse, le cui condizioni di traducibilit&agrave; sono oggetto del secondo filone d'indagine di G. Lo spunto immediato per le sue riflessioni &egrave; offerto dal commento di Lenin al IV Congresso dell'Internazionale comunista (v. Cinque anni della rivoluzione russa, in Lenin 1967, 395-6), dove i bolscevichi russi non avevano &laquo;saputo &ldquo;tradurre&rdquo; nelle lingue europee&raquo; la propria lingua, cio&egrave; il proprio discorso politico (<a href='http://dl.gramsciproject.org/quaderno/11/nota/46' target='_blank' class='link-to-note'>Q 11, 46</a>, 1468). Tale valutazione riecheggia un altro commento che G. fa a proposito di Giuseppe Ferrari, l'esponente del risorgimentale Partito d'Azione, che &laquo;non seppe tradurre il &ldquo;francese&rdquo; in &ldquo;italiano&rdquo;&raquo;, cio&egrave; un'esperienza nazionale in un'altra (<a href='http://dl.gramsciproject.org/quaderno/1/nota/44' target='_blank' class='link-to-note'>Q 1, 44</a>, 44, riscritto nel <a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2016). Esempi di questo tipo rappresentano il passaggio che consente a G. di raggiungere le posizioni sviluppate nel Q 11; qui egli fornisce le basi teoriche della sua argomentazione, adducendo come esempio di una fase intermedia le traduzioni dei linguaggi specialistici di diverse scuole scientifiche. Nella fattispecie si tratta del matematico e filosofo pragmatista Giovanni Vailati, che era in grado, secondo Luigi Einaudi, di &laquo;tradurre una qualunque teoria dal linguaggio geometrico in quello algebrico&raquo; o da &laquo;quello edonista in quello della morale kantiana&raquo; (<a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1469). Altrove G. si chiede analogamente se &laquo;il linguaggio essenzialmente politico del Machiavelli pu&ograve; tradursi in termini economici e a quale sistema economico pu&ograve; ridursi&raquo; (<a href='http://dl.gramsciproject.org/quaderno/13/nota/13' target='_blank' class='link-to-note'>Q 13, 13</a>, 1575). G. estende l'argomento, cruciale per lo sviluppo creativo del marxismo, della traducibilit&agrave; nel campo della filosofia della praxis &ndash; con le modifiche semantiche che sono sempre necessarie &ndash; di concetti utili ma di ben altra provenienza. Egli scrive esplicitamente che le note sulla traducibilit&agrave; dei linguaggi scientifici e filosofici &laquo;devono essere raccolte appunto nella rubrica generale sui rapporti delle filosofie speculative e la filosofia della praxis&raquo; (<a href='http://dl.gramsciproject.org/quaderno/10-II/nota/6' target='_blank' class='link-to-note'>Q 10 II, 6</a>, 1245). Il punto di riferimento privilegiato ma non affatto unico &egrave; Croce (ma G. tratta anche di teorici di altro orientamento, come Machiavelli, Vincenzo Cuoco ecc.). La traduzione di termini e concetti provenienti dai loro paradigmi non vuol dire la loro semplice incorporazione in quello della filosofia della praxis, ma necessita della loro reinterpretazione e trasformazione attraverso la critica al paradigma considerato e ai singoli termini oggetto dell'eventuale traduzione: qui si notano somiglianze con l'approccio di Kuhn (Kuhn 1969) alla traducibilit&agrave; dei paradigmi scientifici, ma anche differenze per quanto riguarda la commensurabilit&agrave; o meno dei paradigmi stessi. Unificando gli argomenti della traducibilit&agrave; tra lingue nazionali o tra linguaggi scientifici e filosofici (cio&egrave; discorsi paradigmatici: il termine &ldquo;paradigma&rdquo; &egrave; utilizzato da G. per descrivere la storiografia crociana) e quello relativo ai loro collegamenti con la base sociale, G. tenta la dimostrazione di ci&ograve; che Marx aveva affermato nella Sacra famiglia, cio&egrave; che &laquo;il linguaggio politico francese del Proudhon corrisponda e possa tradursi nel linguaggio della filosofia classica tedesca&raquo; (<a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1468); altrove, al posto di Proudhon, si trova &laquo;la politica pratica&raquo; di Robespierre o il linguaggio &laquo;politico&raquo; o &laquo;politico-giuridico&raquo; francese (rispettivamente <a href='http://dl.gramsciproject.org/quaderno/11/nota/49' target='_blank' class='link-to-note'>Q 11, 49</a>, 1471 e <a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1470); egli osserva che Hegel pose &laquo;come paralleli e reciprocamente traducibili il linguaggio giuridico-politico dei giacobini e i concetti della filosofia&raquo; (<a href='http://dl.gramsciproject.org/quaderno/19/nota/24' target='_blank' class='link-to-note'>Q 19, 24</a>, 2028; v. anche <a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1468 per il caso della Francia). G. arriva alla conclusione che i differenti linguaggi, caratteristici di diverse nazioni aventi un simile stadio di sviluppo &ndash; quello della filosofia di Kant e Hegel nella Germania, della politica nella Francia e dell'economia classica nella Gran Bretagna &ndash; sono, con le dovute cautele, traducibili reciprocamente. Sempre nel Q 11 G. definisce le tre attivit&agrave; &laquo;gli elementi costitutivi di una stessa concezione del mondo&raquo; (<a href='http://dl.gramsciproject.org/quaderno/11/nota/65' target='_blank' class='link-to-note'>Q 11, 65</a>, 1492); perci&ograve;, nei loro principi teorici c'&egrave; &laquo;convertibilit&agrave; da una all'altra&raquo; e ogni elemento costitutivo &laquo;&egrave; implicito nell'altro&raquo; e, con riferimento esplicito ai paragrafi sulla traducibilit&agrave;, tutti insieme &laquo;formano un circolo omogeneo&raquo; (<a href='http://dl.gramsciproject.org/quaderno/11/nota/65' target='_blank' class='link-to-note'>ibid.</a>). Nel teorizzare le traducibilit&agrave; tra lingue naturali, G. innanzitutto &agrave;ncora il linguaggio alla realt&agrave; sociale, andando cos&igrave; oltre diversi teorici moderni della traduzione che tendono a trascurare questo collegamento. Il suo approccio gli consente di trascendere il dibattito sulla traduzione tra i fautori della &ldquo;naturalizzazione&rdquo; e dell'&ldquo;alienazione&rdquo; linguistica, cio&egrave; dell'uso dei soli termini o concetti aderenti alla lingua e cultura d'arrivo o dell'incorporazione nel testo tradotto di elementi &ldquo;estranei&rdquo;, cio&egrave; dei termini della lingua di partenza. Per G. &laquo;solo nella filosofia della prassi&raquo;, la quale prova a spiegare le altre filosofie e a ridurle a un suo momento, &laquo;la &ldquo;traduzione&rdquo; &egrave; organica e profonda&raquo;, mentre in altre filosofie pu&ograve; essere spesso &laquo;un gioco di &ldquo;schematismi&rdquo; generici&raquo; (<a href='http://dl.gramsciproject.org/quaderno/11/nota/47' target='_blank' class='link-to-note'>Q 11, 47</a>, 1468). Tuttavia, come osserva nel paragrafo successivo, a proposito di tali questioni verbali e del &laquo;&ldquo;gergo&rdquo; personale o di gruppo&raquo;, la differenza tra i diversi linguaggi pu&ograve; essere significativa e siffatte questioni terminologiche possono rappresentare &laquo;il primo grado del pi&ugrave; vasto e profondo problema&raquo; sollevato nella Sacra famiglia, cio&egrave; quello della traducibilit&agrave; dei linguaggi caratteristici delle culture nazionali (<a href='http://dl.gramsciproject.org/quaderno/11/nota/48' target='_blank' class='link-to-note'>Q 11, 48</a>, 1470). Perch&eacute; tali culture e i loro linguaggi siano traducibili reciprocamente occorre l'esistenza di basi sociali (in senso marxiano) simili tra di loro, o attuali o in una fase anteriore della cultura traducente.</p></body></html>