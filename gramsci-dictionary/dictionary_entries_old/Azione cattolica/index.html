<html><head><title>Gramsci Dictionary: Azione cattolica</title></head><body><p> All'Azione cattolica G. dedica momenti sporadici di analisi e giudizi interessanti gi&agrave; negli scritti giovanili. Ma &egrave; soprattutto nei Q (in molte note sparse e soprattutto nel Q 20) che egli ritorna sull'argomento con frequenza e con una certa sistematicit&agrave;. Qui l'analisi sull'Azione cattolica &egrave; condotta in stretta connessione con quella sugli intellettuali religiosi contemporanei (cattolici integrali, gesuiti e modernisti), poich&eacute; egli ritiene che &laquo;i due studi sono inscindibili in un certo senso e come tali devono essere elaborati&raquo; (<a href='http://dl.gramsciproject.org/quaderno/14/nota/20' target='_blank' class='link-to-note'>Q 14, 20</a>, 1678). Non poche le note che G. intitola precisamente Azione cattolica, pur trattando dei &laquo;cattolici integrali, gesuiti e modernisti&raquo;. I conflitti tra gli intellettuali cattolici contemporanei sono, infatti, momenti di lotta per la conquista dell'egemonia sull'Azione cattolica, il cui controllo consente poi l'influsso anche sulla politica generale del Vaticano. Dell'Azione cattolica G. fornisce un profilo storico e uno politico. In alcuni blocchi di note del Q 5 (555-602, passim) e del Q 6 (<a href='http://dl.gramsciproject.org/quaderno/6/nota/183' target='_blank' class='link-to-note'>Q 6, 183</a>; <a href='http://dl.gramsciproject.org/quaderno/6/nota/188' target='_blank' class='link-to-note'>Q 6, 188</a>; <a href='http://dl.gramsciproject.org/quaderno/6/nota/200' target='_blank' class='link-to-note'>Q 6, 200</a>) G. distingue tre periodi nella storia dell'Azione cattolica: dopo il 1789 (la preistoria), dopo il 1848, dopo il 1922. In generale egli identifica la storia dell'Azione cattolica con quella delle organizzazioni che, a partire dalla Rivoluzione francese e soprattutto dalla seconda met&agrave; dell'Ottocento, cercano di creare forme nuove di presenza cristiana in una societ&agrave; che va progressivamente e totalmente scristianizzandosi. G. attribuisce grande importanza storica all'Azione cattolica perch&eacute; essa &laquo;segna l'inizio di una epoca nuova nella storia della religione cattolica: quando essa da concezione totalitaria (nel duplice senso: che era una totale concezione del mondo di una societ&agrave; nel suo totale), diventa parziale (anche nel duplice senso) e deve avere un proprio partito&raquo; (<a href='http://dl.gramsciproject.org/quaderno/20/nota/2' target='_blank' class='link-to-note'>Q 20, 2</a>, 2086). L'Azione cattolica si presenta agli occhi di G. come un vero e proprio partito, suscitato e organizzato direttamente dalla Chiesa nei tempi moderni per arginare il processo di &laquo;apostasia di intere masse [...] il superamento di massa della concezione religiosa del mondo&raquo; (<a href='http://dl.gramsciproject.org/quaderno/20/nota/2' target='_blank' class='link-to-note'>ibid.</a>) avviatosi con la Rivoluzione francese. A partire da questo momento il problema politico di fondamentale importanza e urgente per la gerarchia ecclesiastica &egrave; proprio quello di recuperare, attraverso l'opera dei propri intellettuali e dell'Azione cattolica, l'egemonia ideologica, sociale e politica compromessa. Questo ruolo politico dell'Azione cattolica &egrave; simile ma anche specificamente diverso da quello delle altre organizzazioni cattoliche (sindacati, Partito popolare, intellettuali cattolici). Rapporto che viene cos&igrave; precisato da G.: &laquo;L'Azione cattolica &egrave; stata sempre un organismo complesso, anche prima della costituzione della Confederazione bianca del Lavoro e del Partito Popolare. La Confederazione del Lavoro era considerata organicamente una parte costitutiva dell'Azione cattolica, il Partito Popolare invece no, ma lo era di fatto. Oltre che alle altre ragioni, la costituzione del Partito Popolare fu consigliata da ci&ograve; che si riteneva inevitabile nel dopo guerra una avanzata democratica, alla quale occorreva dare un organo e un freno, senza mettere in rischio la struttura autoritaria dell'Azione Cattolica che ufficialmente &egrave; diretta personalmente dal Papa e dai Vescovi: senza il Partito Popolare e le innovazioni in senso democratico portate nella Confederazione sindacale, la spinta popolaresca avrebbe sovvertito tutta la struttura dell'Azione Cattolica, mettendo in quistione l'autorit&agrave; assoluta delle gerarchie ecclesiastiche&raquo; (<a href='http://dl.gramsciproject.org/quaderno/20/nota/1' target='_blank' class='link-to-note'>Q 20, 1</a>, 2083). Questo rapporto istituito da G. tra l'Azione cattolica e i partiti-sindacati cattolici &egrave; stato rappresentato (Portelli 1976) nei termini di una distinzione fra &laquo;il permanente e il congiunturale&raquo;, &laquo;l'obbligatorio e il facoltativo&raquo;, precisando per&ograve; che esso non sempre, all'atto pratico, si evidenzia come di subordinazione dei partiti o dei sindacati alla gerarchia ecclesiastica e al Vaticano, attraverso la mediazione dell'Azione cattolica. Ci&ograve; si verifica in Italia, dove sindacato e partito sono pi&ugrave; direttamente subordinati all'Azione cattolica, non invece in Germania, dove ha la preminenza il partito cattolico di centro (Zentrum), e nella stessa Francia, dove l'Azione cattolica, sebbene presenti una struttura solida e disponga di un personale pi&ugrave; qualificato di quello italiano, &egrave; tuttavia soggiogata in misura maggiore dal movimento politico integralista anzich&eacute; dal Vaticano (<a href='http://dl.gramsciproject.org/quaderno/20/nota/4' target='_blank' class='link-to-note'>Q 20, 4</a>, 2088; v. Portelli 1976, 150). Altrettanto interessante il rapporto che G. istituisce tra l'Azione cattolica e gli intellettuali cattolici. La nascita e lo sviluppo dell'Azione cattolica, come pure del modernismo, gesuitismo e integralismo contemporanei, &laquo;hanno significati pi&ugrave; vasti che non siano quelli strettamente religiosi: sono &ldquo;partiti&rdquo; nell'&ldquo;impero assoluto internazionale&rdquo; che &egrave; la Chiesa Romana ed essi non possono evitare di porre in forma religiosa problemi che spesso sono puramente mondani, di &ldquo;dominio&rdquo;&raquo; (<a href='http://dl.gramsciproject.org/quaderno/14/nota/52' target='_blank' class='link-to-note'>Q 14, 52</a>, 1712). Il giudizio politico di G. a proposito dell'Azione cattolica non &egrave; univocamente negativo, ma complesso, ricalcato su quello gi&agrave; espresso nel periodo giovanile riguardo al Partito popolare. In un articolo apparso su &laquo;La Correspondance Internationale&raquo;, sebbene la ritenga generalmente un'organizzazione &laquo;nelle mani dell'aristocrazia, dei grandi proprietari e delle alte autorit&agrave; ecclesiastiche, reazionarie e simpatizzanti col fascismo&raquo; (Il Vaticano, 12 marzo 1924, in CPC 524), egli annota tuttavia anche che &laquo;una parte dei contadini, [...] risvegliata alle lotte per la difesa dei suoi interessi dalle stesse organizzazioni autorizzate e dirette dalle auto rit&agrave; ecclesiastiche, [...] accentua il proprio orientamento di classe e incomincia a sentire che le sue sorti non sono separabili da quelle della classe operaia. Indizio di questa tendenza &egrave; il fenomeno Miglioli. Un sintomo assai interessante di essa &egrave; anche il fatto che le organizzazioni bianche, le quali, essendo una parte dell'&ldquo;Azione cattolica&rdquo;, fanno capo direttamente al Vaticano, hanno dovuto entrare nei comitati intersindacali con le Leghe rosse, espressione di quel periodo proletario che i cattolici indicavano fin dal 1870 come imminente alla societ&agrave; italiana&raquo; (La situazione italiana e i compiti del PCI, (Lione) gennaio 1926, in CPC 497). Anche nella seconda met&agrave; del 1926 &ndash; quando ormai &laquo;l'Azione cattolica [...] rappresenta [...] una parte integrante del fascismo, tende attraverso l'ideologia religiosa a dare al fascismo il consenso di larghe masse popolari, ed &egrave; destinata in un certo senso, nell'intenzione di una tendenza fortissima del Partito fascista (Federzoni, Rocco, ecc.), a sostituire lo stesso Partito fascista nella funzione di partito di massa e di organismo di controllo politico sulla popolazione&raquo; (Un esame della situazione italiana, agosto 1926, in CPC 116) &ndash; G. non desiste dal tentare ugualmente un approccio aperto verso i giovani dell'Azione cattolica, ritenendo che &laquo;se ha importanza il fatto che un massimalista, un riformista, un repubblicano, un popolare, un sardista, un democratico meridionale aderiscono al programma del fronte unico proletario e della alleanza fra operai e contadini, molta maggior importanza ha il fatto che a tale programma aderisca un membro dell'azione cattolica come tale&raquo;, poich&eacute; &laquo;ogni nostro successo sia pure limitato nel campo dell'Azione cattolica significa pertanto che noi riusciamo a impedire lo svolgimento della politica fascista in un campo che sembrava precluso a qualsiasi iniziativa proletaria&raquo; (<a href='http://dl.gramsciproject.org/quaderno/14/nota/52' target='_blank' class='link-to-note'>ibid.</a>). Da tener sempre presente che l'analisi dell'Azione cattolica e degli intellettuali cattolici contemporanei &egrave; solo l'ultimo capitolo di una ricerca ben pi&ugrave; ampia sugli intellettuali italiani, comprendente a sua volta un consistente capitolo sulla Chiesa come intellettuale (LC 441-2, a Tatiana, 3 luglio 1931). Studio che G. conduce sotto l'angolatura particolare del rapporto tra intellettuali e masse popolari e come esempio di storicizzazione del rapporto dialettico tra senso comune, religione popolare e filosofia.</p></body></html>