<html><head><title>Gramsci Dictionary: Latino e greco</title></head><body><p> G. d&agrave; un giudizio negativo sul latino come &laquo;&ldquo;lingua dei dotti&rdquo;&raquo;, fattore storicamente di isolamento degli intellettuali rispetto al popolo-nazione. Tuttavia, fin dagli anni 1916-1917 l'invito rivolto ai proletari a non ambire essi stessi al presuntuoso distacco e all'ostentata superiorit&agrave; dello &laquo;studentucolo che sa un po' di latino&raquo; (Socialismo e cultura, 29 gennaio 1916, in CT 100) si accompagna a una valutazione positiva dello studio scolastico di questa lingua e della lingua greca: uno studio che &laquo;abitua lo scolaro, il futuro cittadino&raquo;, a un modo di pensare &laquo;concreto&raquo; e &laquo;storico&raquo; (La difesa dello Schultz, 27 novembre 1917, in CF 460). Negli anni del carcere G. attribuisce all'insegnamento &laquo;delle lingue latina e greca, unito allo studio delle letterature e storie politiche rispettive&raquo;, la capacit&agrave; di far acquisire &laquo;diligenza&raquo;, &laquo;esattezza&raquo; e &laquo;una intuizione storicistica del mondo e della vita&raquo;, cos&igrave; come &laquo;nessuna lingua viva&raquo; potrebbe fare. Le considerazioni pi&ugrave; importanti sono quelle del Q 12 (<a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1542-6), del 1932, sulla ricerca del &laquo;principio educativo&raquo; per la &laquo;scuola media&raquo;, dove &egrave; ripreso un Testo A del novembre 1930 (<a href='http://dl.gramsciproject.org/quaderno/4/nota/55' target='_blank' class='link-to-note'>Q 4, 55</a>, 498). Non sfugge a G. il venir meno di questa efficacia pedagogica, con il mutare della societ&agrave; e del ruolo della cultura umanistica tradizionale: scrive &laquo;Si pu&ograve; sostituire&raquo; (<a href='http://dl.gramsciproject.org/quaderno/4/nota/55' target='_blank' class='link-to-note'>ivi</a>, 501) in prima stesura, in seconda, pi&ugrave; chiaramente, &laquo;bisogner&agrave; sostituire il latino e il greco&raquo;, ma continua ad ammettere che &laquo;non sar&agrave; agevole&raquo; trovare un'alternativa &laquo;che dia risultati equivalenti di educazione e formazione generale della personalit&agrave;&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1530). In particolare, G. apprezza la comparazione di queste lingue con l'italiano e il loro studio diacronico. Ci&ograve; emerge anche da alcune osservazioni annotate per la prima volta nel maggio 1930 (<a href='http://dl.gramsciproject.org/quaderno/1/nota/153' target='_blank' class='link-to-note'>Q 1, 153</a>). In esse G. sottolinea come gli &laquo;esercizi di lingue che si fanno nel ginnasio-liceo&raquo; scoraggino l'astrattezza e favoriscano l'attenzione per le specificit&agrave; storiche di un'espressione, mostrando che nella traduzione dal latino, o dal greco, all'italiano &laquo;non c'&egrave; mai identit&agrave; nei termini delle lingue poste a confronto, o almeno che tale identit&agrave; che pare esista agli inizi dello studio (rosa italiano = rosa latino) va sempre pi&ugrave; complicandosi col progredire del &ldquo;tirocinio&rdquo;, va cio&egrave; allontanandosi dallo schema matematico&raquo; (<a href='http://dl.gramsciproject.org/quaderno/16/nota/21' target='_blank' class='link-to-note'>Q 16, 21</a>, 1893; v. anche <a href='http://dl.gramsciproject.org/quaderno/12/nota/2' target='_blank' class='link-to-note'>Q 12, 2</a>, 1549).</p></body></html>