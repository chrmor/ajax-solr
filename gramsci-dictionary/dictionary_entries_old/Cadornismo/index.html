<html><head><title>Gramsci Dictionary: Cadornismo</title></head><body><p> La meditazione sul &laquo;cadornismo&raquo; nasce all'interno della riflessione di G. sul problema del rapporto fra direzione militare e direzione politica nella formazione e nello sviluppo dello Stato moderno e del rapporto fra dirigenti e diretti, in particolare in Italia. Con questo termine G. intende l'atteggiamento per cui &laquo;una cosa sar&agrave; fatta perch&eacute; il dirigente ritiene giusto e razionale che sia fatta: se non viene fatta, &ldquo;la colpa&rdquo; viene riversata su chi &ldquo;avrebbe dovuto&rdquo; ecc.&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1753). Il neologismo ha la sua origine nella figura del generale Luigi Cadorna, capo di stato maggiore dell'esercito italiano sino alla battaglia di Caporetto, che G. definisce &laquo;un burocratico della strategia&raquo;, che &laquo;quando aveva fatto le sue ipotesi &ldquo;logiche&rdquo;, dava torto alla realt&agrave; e si rifiutava di prenderla in considerazione&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>Q 2, 121</a>, 261). Il termine diviene dunque metafora per indicare chi, sul piano politico, non esita a sacrificare i propri &ldquo;soldati&rdquo; per dimostrare la giustezza della propria strategia schematicamente decisa a tavolino: forse anche in riferimento critico alla strategia fatta propria dal movimento comunista con la &ldquo;svolta del '29&rdquo;, che tanti &laquo;sacrifizi inutili&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1753) aveva prodotto. Secondo G. propria degli &laquo;strateghi del cadornismo politico&raquo; &egrave; la convinzione che gli avvenimenti &laquo;si svolgono fulmineamente e con marcia progressiva definitiva&raquo; (<a href='http://dl.gramsciproject.org/quaderno/7/nota/10' target='_blank' class='link-to-note'>Q 7, 10</a>, 860). Cadorna rinnovava grandi offensive di logoramento accrescendo, tuttavia, il distacco fra soldati e comandi: era noto come &laquo;realmente i soldati arrischiassero la vita quando ci&ograve; era necessario, ma come invece si ribellassero quando si vedevano trascurati&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1753). G. legge l'articolo di Mario Missiroli su Cadorna del 1929, apparso sulla &ldquo;Nuova Antologia&rdquo;, e intraprende una riflessione sul rapporto tra capo militare e capo politico. Missiroli imputa a Cadorna d'essersi fossilizzato &laquo;sull'aspetto tecnico&raquo; trascurando &laquo;l'aspetto storico-sociale&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>Q 2, 121</a>, 259). G. ritiene questa &laquo;un'accusa esagerata: la colpa non &egrave; di Cadorna, ma dei governi che devono essi educare politicamente i militari&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ibid.</a>). Mentre infatti Napoleone &laquo;rappresentava la societ&agrave; civile e il militarismo della Francia&raquo; e congiungeva in s&eacute; le due funzioni di capo del governo e dell'esercito, &laquo;la classe dominante italiana non ha saputo preparare dei capi militari&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 260). Se per un verso &egrave; certamente vero che &laquo;il capo militare deve avere, per la sua stessa funzione, una capacit&agrave; politica&raquo;, tuttavia &laquo;l'atteggiamento politico verso le masse militari e la politica militare devono essere fissati dal governo sotto la sua responsabilit&agrave;&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 261). Da qui G. apre una riflessione pi&ugrave; complessa sulla prima guerra mondiale e le responsabilit&agrave; della disfatta di Caporetto. Fra governo Sonnino e Cadorna non v'era identit&agrave; di vedute sui fini strategici della politica militare e i mezzi per raggiungerli e, secondo G., Cadorna fu &laquo;miglior politico di Sonnino&raquo; poich&eacute;, a differenza di quest'ultimo, tent&ograve; di fare una &laquo;politica delle nazionalit&agrave;&raquo; per &laquo;disgregare l'esercito austriaco&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ibid.</a>). Il governo a ci&ograve; s'oppose per non &laquo;urtare la Germania, alla quale non aveva dichiarato la guerra: cos&igrave; la scelta di Cadorna &ndash; scelta relativa, come si vede, per l'equivoca posizione verso la Germania &ndash; mentre poteva essere politicamente ottima, divenne pessima; le truppe slave videro nella guerra una guerra nazionale di difesa delle loro terre da un invasore straniero e l'esercito austriaco si rinsald&ograve;&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ibid.</a>). Secondo G., peraltro, dell'effettiva incomprensione e conseguente &laquo;avversione di Cadorna per la vita politica parlamentare&raquo; non lui solo fu responsabile, bens&igrave; &laquo;specialmente il governo&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 260). G. sostiene che il governo trascur&ograve; d'occuparsi d'un nodo fondamentale: &laquo;l'amministrazione politica delle masse militari&raquo;, mentre in Francia &laquo;gli stessi deputati si recavano al fronte e controllavano il trattamento fatto ai soldati&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ibid.</a>). Egli imputa per&ograve; a Cadorna colpe ben precise. Dalle Memorie del generale G. apprende che egli era &laquo;informato, prima di Caporetto, che il morale delle truppe era infiacchito&raquo; e qui attua &laquo;una sua particolare attivit&agrave; &ldquo;politica&rdquo;, molto pericolosa: egli non cerca di rendersi conto se occorre mutare qualcosa nel governo politico dell'esercito, se cio&egrave; l'infiacchimento morale delle truppe non sia dovuto al comando militare&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 261). Cadorna, &laquo;ostinato pi&ugrave; che volitivo: energia del testardo&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 262), sostanzialmente &laquo;non sa esercitare l'autocritica&raquo;, ottusamente persuaso &laquo;che il fatto dipende dal governo civile, dal modo con cui &egrave; governato il paese&raquo;, e cos&igrave; richiede &laquo;misure reazionarie, domanda repressioni, ecc.&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ibid.</a>). G. si sofferma poi sulla &laquo;bigotteria&raquo; e l'influsso del sentimento religioso su cui &laquo;Cadorna fondava la sua politica verso le masse militari: l'unico coefficiente morale del regolamento era infatti affidato ai cappellani militari&raquo; (<a href='http://dl.gramsciproject.org/quaderno/2/nota/121' target='_blank' class='link-to-note'>ivi</a>, 260). In merito a una riflessione su arte e scienza della politica in Machiavelli, G. pone in luce i rischi in cui s'incorre se non s'indaga bene il &laquo;fatto primordiale, irriducibile (in certe condizioni generali)&raquo; dell'esistenza di &laquo;dirigenti e diretti, governanti e governati&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>Q 15, 4</a>, 1752). In questo quadro, G. reputa pericoloso l'automatismo di un'obbedienza a tutti i costi, la pretesa di un'azione non solo &laquo;senza bisogno di una dimostrazione di &ldquo;necessit&agrave;&rdquo; e razionalit&agrave;&raquo;, ma da ritenersi &laquo;indiscutibile&raquo;. Infatti qualcuno pu&ograve; arrivare a pensare e operare secondo l'idea che &laquo;l'obbedienza &ldquo;verr&agrave;&rdquo; senza essere domandata, senza che la via da seguire sia indicata&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ivi</a>, 1753). Cos&igrave; &laquo;&egrave; difficile estirpare dai dirigenti il &ldquo;cadornismo&rdquo;&raquo;, la &laquo;abitudine criminale di trascurare di evitare i sacrifizi inutili&raquo;, nonostante persino il senso comune mostri che il pi&ugrave; dei disastri politici avviene perch&eacute; &laquo;si &egrave; giocato, con la pelle altrui&raquo;: dopo ogni rovina occorre dunque &laquo;prima di tutto ricercare le responsabilit&agrave; dei dirigenti&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ibid.</a>). Ci&ograve; vale anzitutto per chi riflette sull'&laquo;elemento fondamentale dello &ldquo;spirito statale&rdquo;&raquo;, ovvero &laquo;lo spirito di partito&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ivi</a>, 1755), sinora configuratosi come la forma pi&ugrave; adeguata &laquo;per elaborare i dirigenti e la capacit&agrave; di direzione&raquo; (<a href='http://dl.gramsciproject.org/quaderno/15/nota/4' target='_blank' class='link-to-note'>ivi</a>, 1753).</p></body></html>