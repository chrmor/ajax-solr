<html><head><title>Gramsci Dictionary: Boria di partito</title></head><body><p> Il senso con cui G. usa l'espressione &laquo;boria di partito&raquo; non &egrave; lo stesso con cui viene usata nell'attualit&agrave; politica. Essa indica la chiusura del partito in se stesso, il suo progressivo allontanamento dai gruppi che rappresenta. Scrive G.: &laquo;Il punto di sapere quando un partito sia formato, cio&egrave; abbia un compito preciso e permanente, d&agrave; luogo a molte discussioni e spesso anche luogo, purtroppo, a una forma di boria che non &egrave; meno ridicola e pericolosa che la &ldquo;boria delle nazioni&rdquo; di cui parla il Vico&raquo; (<a href='http://dl.gramsciproject.org/quaderno/14/nota/70' target='_blank' class='link-to-note'>Q 14, 70</a>, 1732). A conclusione di questa stessa nota, intitolata Machiavelli. Quando si pu&ograve; dire che un partito sia formato e non possa essere distrutto con mezzi normali, G. ritorna sulla questione: &laquo;In ogni modo occorre disprezzare la &ldquo;boria&rdquo; del partito e alla boria sostituire i fatti concreti. Chi ai fatti concreti sostituisce la boria, o fa la politica della boria, &egrave; da sospettare di poca seriet&agrave; senz'altro&raquo; (<a href='http://dl.gramsciproject.org/quaderno/14/nota/70' target='_blank' class='link-to-note'>ivi</a>, 1735). G. si riferisce ai partiti politici in genere e, in particolare, proprio al partito rivoluzionario, le cui caratteristiche di base devono essere la disciplina e la fedelt&agrave;, ma anche la capacit&agrave; di individuare le soluzioni dei problemi che si trova a dover affrontare volta per volta. Sembra proprio che G. stia pensando alla funzione dirigente che il partito deve assolvere e senza la quale non si pu&ograve; dire che esso sia &laquo;formato&raquo;. Da qui l'importanza del gruppo dirigente insieme alla sua capacit&agrave; egemonica, all'influenza culturale che sa esercitare. Bisogna per&ograve; stare attenti alla burocratizzazione del partito: il partito deve &laquo;reagire contro lo spirito di consuetudine, contro le tendenze a mummificarsi e a diventare anacronistico&raquo; (<a href='http://dl.gramsciproject.org/quaderno/13/nota/23' target='_blank' class='link-to-note'>Q 13, 23</a>, 1604). Un ottimo antidoto alla &laquo;boria di partito&raquo; &egrave; &laquo;dire la verit&agrave;&raquo; che, &laquo;nella politica di massa&raquo;, &laquo;&egrave; una necessit&agrave; politica&raquo; (<a href='http://dl.gramsciproject.org/quaderno/6/nota/19' target='_blank' class='link-to-note'>Q 6, 19</a>, 700).</p></body></html>