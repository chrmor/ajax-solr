<html><head><title>Gramsci Dictionary: Fatalismo</title></head><body><p> L'azione politica di G. e il suo marxismo sono caratterizzati da una profonda avversione per il fatalismo, visione della storia e della politica originata dalle concezioni deterministiche, che ha condizionato e pu&ograve; condizionare negativamente l'azione delle classi subalterne. Ancora nei Q egli ricorda come nella stessa componente massimalista del PSI, alla quale inizialmente aderiva (partecipando al convegno clandestino di Firenze del 1917), &laquo;dominava una concezione fatalistica e meccanica della storia (Firenze 1917, accusa di bergsonismo)&raquo; (<a href='http://dl.gramsciproject.org/quaderno/3/nota/42' target='_blank' class='link-to-note'>Q 3, 42</a>, 319), da cui scaturivano accuse a G. di essere influenzato da Bergson nella sua interpretazione antideterministica e volontaristica del marxismo. Dapprima il fatalismo &egrave; affrontato negli Appunti di filosofia II attraverso un paragone tra la Riforma e il materialismo storico: &laquo;Il nodo storico-culturale da risolvere nello studio della Riforma &egrave; quello della trasformazione della concezione della grazia, che &ldquo;logicamente&rdquo; dovrebbe portare al massimo di fatalismo e di passivit&agrave;, in una pratica reale di intraprendenza e di iniziativa [...] vediamo oggi avvenire lo stesso per la concezione del materialismo storico; mentre da essa, per molti critici, non pu&ograve; derivare &ldquo;logicamente&rdquo; che fatalismo e passivit&agrave;, nella realt&agrave; invece essa d&agrave; luogo a una fioritura di iniziative e di intraprese che stupiscono molti osservatori&raquo; (<a href='http://dl.gramsciproject.org/quaderno/7/nota/44' target='_blank' class='link-to-note'>Q 7, 44</a>, 892-3). Per G. &laquo;l'elemento &ldquo;deterministico, fatalistico, meccanicistico&rdquo;&raquo; nel marxismo era &laquo;una mera ideologia, una superstruttura transitoria&raquo;, spiegabile con il &laquo;carattere &ldquo;subalterno&rdquo; di determinati strati sociali&raquo;. Infatti, &laquo;quando non si ha l'iniziativa nella lotta e la lotta stessa quindi finisce con l'identificarsi con una serie di sconfitte, il determinismo meccanico diventa una forza formidabile di resistenza morale, di coesione, di perseveranza paziente. &ldquo;Io sono sconfitto, ma la forza delle cose lavora per me a lungo andare&rdquo;. &Egrave; un &ldquo;atto di fede&rdquo; nella razionalit&agrave; della storia, che si traduce in un finalismo appassionato, che sostituisce la &ldquo;predestinazione&rdquo;, la &ldquo;provvidenza&rdquo; ecc. della religione&raquo; (<a href='http://dl.gramsciproject.org/quaderno/8/nota/205' target='_blank' class='link-to-note'>Q 8, 205</a>, 1064). In realt&agrave;, specifica G., &laquo;esiste, anche in questo caso, un'attivit&agrave; volitiva, un intervento diretto sulla &ldquo;forza delle cose&rdquo;, ma di un carattere meno appariscente, pi&ugrave; velato&raquo;. In ogni caso, &laquo;quando il subalterno diventa dirigente e responsabile, il meccanicismo appare prima o poi un pericolo imminente, avviene una revisione di tutto il modo di pensare&raquo;: il subalterno &egrave; divenuto &laquo;agente e attivo&raquo;. Tuttavia, anche prima che ci&ograve; avvenga, l'avanguardia di classe, la &laquo;parte&raquo;, deve &laquo;sempre dimostrare la futilit&agrave; inetta del determinismo meccanico, del fatalismo passivo e sicuro di se stesso, senza aspettare che il subalterno diventi dirigente e responsabile. C'&egrave; sempre una parte del tutto che &egrave; &ldquo;sempre&rdquo; dirigente e responsabile e la filosofia della parte precede sempre la filosofia del tutto come anticipazione teorica&raquo; (<a href='http://dl.gramsciproject.org/quaderno/8/nota/205' target='_blank' class='link-to-note'>ibid.</a>). Il relativo Testo C, <a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1388, definisce il fatalismo &laquo;un &ldquo;aroma&rdquo; ideologico immediato della filosofia della prassi&raquo;. Sulla spiegazione storica del fatalismo torna ancora lo stesso Q 11 (<a href='http://dl.gramsciproject.org/quaderno/11/nota/12' target='_blank' class='link-to-note'>Q 11, 12</a>, 1394-5). G. collega al fatalismo vari approcci alla realt&agrave; a cui guarda criticamente: esso &egrave; collegato allo scetticismo e al relativismo di chi giustifica tutte le azioni individuali con l'ambiente sociale (&laquo;ogni responsabilit&agrave; individuale cos&igrave; viene ad essere annegata nella responsabilit&agrave; sociale. Se questo fosse vero, il mondo e la storia sarebbero immobili sempre&raquo;: <a href='http://dl.gramsciproject.org/quaderno/8/nota/156' target='_blank' class='link-to-note'>Q 8, 156</a>, 1035) oppure alle visioni superficialmente &ldquo;ottimistiche&rdquo; (l'ottimismo &egrave; &laquo;un modo di difendere la propria pigrizia, le proprie irresponsabilit&agrave;, la volont&agrave; di non far nulla. &Egrave; anche una forma di fatalismo e di meccanicismo&raquo;: <a href='http://dl.gramsciproject.org/quaderno/9/nota/130' target='_blank' class='link-to-note'>Q 9, 130</a>, 1191). Il fatalismo predomina anche nell'&laquo;attuale generazione&raquo;, che pure dice di aver superato il positivismo da cui traevano origine meccanicismo e fatalismo: &laquo;con tutte le professioni di fede spiritualistiche e volontaristiche, storicistiche [e dialettiche] ecc., il pensiero che domina &egrave; quello evoluzionistico volgare, fatalistico, positivistico. Si potrebbe porre cos&igrave; la quistione: ogni &ldquo;ghianda&rdquo; pu&ograve; pensare di diventar quercia. Se le ghiande avessero una ideologia, questa sarebbe appunto di sentirsi &ldquo;gravide&rdquo; di querce. Ma, nella realt&agrave;, il 999 per mille delle ghiande servono di pasto ai maiali e, al pi&ugrave;, contribuiscono a crear salsicciotti e mortadella&raquo; (<a href='http://dl.gramsciproject.org/quaderno/9/nota/131' target='_blank' class='link-to-note'>Q 9, 131</a>, 1192). Ma ovviamente la riflessione (e la battaglia teorica) di G. in merito al fatalismo &egrave; soprattutto relativa al marxismo. Nei &laquo;pi&ugrave; grandi teorici moderni&raquo; della &laquo;filosofia della praxis&raquo; (in primo luogo Lenin) &laquo;il momento dell'&ldquo;egemonia&rdquo; o della direzione culturale era appunto sistematicamente rivalutato in opposizione alle concezioni meccanicistiche e fatalistiche dell'economismo&raquo; (LC 570, a Tania, 2 maggio 1932). Cos&igrave; il marxismo si sottrae alla critica di Croce e al suo pensiero, che nella sua &laquo;fase pi&ugrave; recente, deve essere studiato e meditato con attenzione. Esso rappresenta essenzialmente una reazione all'&ldquo;economismo&rdquo; e al meccanicismo fatalistico, sebbene si presenti come superamento della filosofia della praxis&raquo; (<a href='http://dl.gramsciproject.org/quaderno/10-I/nota/0' target='_blank' class='link-to-note'>Q 10 I, 0</a>, 1211; v. anche <a href='http://dl.gramsciproject.org/quaderno/10-I/nota/12' target='_blank' class='link-to-note'>Q 10 I, 12</a>, 1234). Il fatalismo &egrave; dunque un portato dell'&laquo;economismo&raquo;, basato sulla &laquo;convinzione ferrea che esistano per lo sviluppo storico leggi obbiettive dello stesso carattere delle leggi naturali, con in pi&ugrave; la persuasione di un finalismo fatalistico di carattere simile a quello religioso: poich&eacute; le condizioni favorevoli dovranno fatalmente verificarsi e da esse saranno determinati, in modo alquanto misterioso, avvenimenti palingenetici, risulta l'inutilit&agrave; non solo, ma il danno di ogni iniziativa volontaria tendente a predisporre queste situazioni secondo un piano&raquo; (<a href='http://dl.gramsciproject.org/quaderno/13/nota/23' target='_blank' class='link-to-note'>Q 13, 23</a>, 1612). Questo atteggiamento &ndash; proprio di tanto marxismo riformistico della Seconda Internazionale &ndash; pu&ograve; avere un risvolto di estremismo velleitario e destinato alla sconfitta, proprio dell'anarco-sindacalismo e anche di alcune esperienze dei comunisti finite catastroficamente: &laquo;Accanto a queste convinzioni fatalistiche &ndash; prosegue G. &ndash; sta tuttavia la tendenza ad affidarsi &ldquo;in seguito&rdquo; ciecamente e scriteriatamente alla virt&ugrave; regolatrice delle armi, ci&ograve; che per&ograve; non &egrave; completamente senza una logica e una coerenza, poich&eacute; si pensa che l'intervento della volont&agrave; &egrave; utile per la distruzione, non per la ricostruzione&raquo; (<a href='http://dl.gramsciproject.org/quaderno/13/nota/23' target='_blank' class='link-to-note'>ibid.</a>). Infine, il fatalismo viene anche collegato alla categoria di &laquo;rivoluzione passiva&raquo;, sia in <a href='http://dl.gramsciproject.org/quaderno/15/nota/17' target='_blank' class='link-to-note'>Q 15, 17</a>, 1774 che in <a href='http://dl.gramsciproject.org/quaderno/15/nota/62' target='_blank' class='link-to-note'>Q 15, 62</a>, 1827. In quest'ultimo testo G. afferma che l'&laquo;argomento della &ldquo;rivoluzione passiva&rdquo;&raquo; per interpretare &laquo;ogni epoca complessa di rivolgimenti storici&raquo; contiene il &laquo;pericolo di disfattismo storico, cio&egrave; di indifferentismo, perch&eacute; l'impostazione generale del problema pu&ograve; far credere a un fatalismo, ecc.; ma la concezione rimane dialettica, cio&egrave; presuppone, anzi postula come necessaria, un'antitesi vigorosa e che metta in campo tutte le sue possibilit&agrave; di esplicazione intransigentemente&raquo;.</p></body></html>