<html><head><title>Gramsci Dictionary: Labriola, Antonio</title></head><body><p> Antonio Labriola non &egrave; una figura quantitativamente dominante nella cultura del G. torinese. I riferimenti alla sua opera sono rari; tuttavia, sono tutti positivi e si legano a posizioni che G. in seguito non rivedr&agrave; pi&ugrave;: Labriola &egrave; per G. l'unico filosofo marxista italiano che abbia abbracciato questa teoria per svilupparla dall'interno e non per neutralizzarla in base a interessi ad essa estranei; &egrave; inoltre propugnatore di una versione non fatalistica del materialismo storico, che rende possibile pensare con coerenza l'azione politica (v. La critica critica, 12 gennaio 1918, in CF 556 e Achille Loria e il socialismo, 29 gennaio 1918, in CF, 614-5; L 138; Introduzione al primo corso della scuola interna di partito, aprile-maggio 1925, in CPC 54). Al momento dell'arresto G. aveva con s&eacute; a Roma i tre saggi di Labriola sul materialismo storico, oltre al cosiddetto quarto saggio, il frammento postumo intitolato Da un secolo all'altro. Quest'ultimo in particolare, come G. ricorda in una lettera del 1929, fa parte di un gruppo di libri che aveva &laquo;comprato coll'intenzione di fare determinate ricerche, che rientrano perci&ograve; in un quadro culturale&raquo;, e che gli &laquo;serviranno in avvenire&raquo; (LC 246, a Tatiana, 25 marzo 1929). E proprio questo &egrave; l'unico libro di Labriola che G. ebbe con s&eacute; a Turi. Nei Q non mancano riferimenti &ndash; talvolta mediati da Croce &ndash; agli altri saggi, ma gli spunti testuali provengono dal frammento postumo. In <a href='http://dl.gramsciproject.org/quaderno/1/nota/155' target='_blank' class='link-to-note'>Q 1, 155</a>, 137, ad esempio, G. rileva che Labriola scrive: &laquo;&ldquo;Gli &egrave; proprio quel codino di Hegel che disse come quegli uomini (della Convenzione) avessero pei primi, dopo Anassagora, tentato di capovolgere la nozione del mondo, poggiando questo su la ragione&rdquo;&raquo;; e G. rinvia qui a un precedente abbozzo di riflessione sul rapporto Hegel-Marx (<a href='http://dl.gramsciproject.org/quaderno/1/nota/152' target='_blank' class='link-to-note'>Q 1, 152</a>). Pi&ugrave; avanti (<a href='http://dl.gramsciproject.org/quaderno/4/nota/60' target='_blank' class='link-to-note'>Q 4, 60</a>, 505) G. torna su questo libro discutendo la questione della discontinuit&agrave; storica: &laquo;confronta con ci&ograve; che scrive Antonio Labriola nel frammento Da un secolo all'altro sul significato del nuovo calendario instaurato dalla Rivoluzione francese (tra il mondo antico e il mondo cristiano non c'&egrave; stata una cos&igrave; profonda coscienza di distacco: la storia del calendario accennata dal Labriola dimostra questa assenza)&raquo;. Il riferimento &egrave; a due passi, che nel testo labriolano si trovano immediatamente dopo e, rispettivamente, poco prima del passo su Hegel e la Convenzione. In sostanza, con una certa continuit&agrave; G. lavora sul quarto saggio, estraendone spunti per una concezione non lineare del tempo storico e per un ripensamento problematico della nozione di periodizzazione. Proprio in questo modo viene utilizzato lo spunto proveniente dal quarto saggio, quando G. si pronuncia contro la periodizzazione superficiale e retorica proposta da Vittorio Rossi del rapporto Medio Evo-Rinascimento: &laquo;ha ragione Antonio Labriola nel suo brano Da un secolo all'altro che solo con la Rivoluzione Francese si sente il distacco dal passato, da tutto il passato e questo sentimento ha la sua espressione ultima nel tentativo di rinnovare il computo degli anni col calendario repubblicano&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 648). E pi&ugrave; avanti G., utilizzando citazioni riportate da Croce, ricorda con favore &laquo;le osservazioni critiche di Antonio Labriola&raquo; (<a href='http://dl.gramsciproject.org/quaderno/9/nota/106' target='_blank' class='link-to-note'>Q 9, 106</a>, 1170) contro la &laquo;&ldquo;storia feticistica&rdquo;&raquo; (<a href='http://dl.gramsciproject.org/quaderno/19/nota/5' target='_blank' class='link-to-note'>Q 19, 5</a>, 1980) e sull'impossibilit&agrave; &laquo;di una storia generale del Cristianesimo, che al Labriola sembrava inconsistente come tutte le costruzioni storiche che assumono a soggetto enti inesistenti&raquo; (<a href='http://dl.gramsciproject.org/quaderno/9/nota/106' target='_blank' class='link-to-note'>Q 9, 106</a>, 1170). Ma la presenza di Labriola &egrave; legata nei Q anche ad altre due fondamentali riprese, rispettivamente in positivo e in negativo. Quando avvia la riflessione sullo statuto del marxismo G. ricorda a memoria le tesi fondamentali di Labriola, in particolare nel Discorrendo di socialismo e di filosofia: &laquo;mi pare da rivalutare la posizione di Antonio Labriola. Perch&eacute;? Il marxismo ha subito una doppia revisione, cio&egrave; ha dato luogo a una doppia combinazione&raquo;, materialistica e idealistica. &laquo;Il Labriola si distingue dagli uni e dagli altri con la sua affermazione che il marxismo stesso &egrave; una filosofia indipendente e originale. In questa direzione occorre lavorare, continuando e sviluppando la posizione del Labriola. Il lavoro &egrave; molto complesso e delicato&raquo; (<a href='http://dl.gramsciproject.org/quaderno/4/nota/3' target='_blank' class='link-to-note'>Q 4, 3</a>, 421-2). E in <a href='http://dl.gramsciproject.org/quaderno/3/nota/31' target='_blank' class='link-to-note'>Q 3, 31</a>, 309 G. abbozza una spiegazione della scarsa fortuna di Labriola, che sarebbe legata al fatto che solo con la conquista dello Stato &laquo;nasce [concretamente] il problema di una nuova civilt&agrave; e quindi la necessit&agrave; di elaborare le concezioni pi&ugrave; generali, le armi pi&ugrave; raffinate e decisive&raquo;. La necessit&agrave; di rimettere in circolazione Labriola &egrave; dunque legata al lavoro non pi&ugrave; solo critico e polemico, ma costruttivo, che il movimento operaio deve realizzare, se intende fondare, con lo Stato, una civilt&agrave; integrale. Indicando nella praxis il centro della filosofia di Marx, Labriola ha individuato il punto da cui occorre partire per un lavoro costruttivo di questo genere. L'altra occorrenza, negativa, di Labriola, si colloca nel quadro di un abbozzo di ricerca per &laquo;costruire un saggio compiuto&raquo; su di lui (<a href='http://dl.gramsciproject.org/quaderno/8/nota/200' target='_blank' class='link-to-note'>Q 8, 200</a>, 1060, febbraio-marzo 1932). Si tratta di un lavoro parzialmente diverso dal precedente e che non confligge con esso. Rimettere in circolazione Labriola significa infatti studiare la sua biografia e il suo pensiero, in tutti i suoi aspetti. A questo proposito G., che tra la fine del 1931 e i primi del 1932 infittisce la frequentazione delle crociane Conversazioni critiche, trova in questo libro uno spunto relativo al Labriola premarxista, un frammento di conversazione in cui il professore di Pedagogia afferma che, per &laquo;educare moralmente un papuano&raquo;, lo farebbe schiavo, &laquo;e questa sarebbe la pedagogia del caso, salvo a vedere se pei suoi nipoti e pronipoti si potr&agrave; cominciare ad adoperare qualcosa della pedagogia nostra&raquo; (<a href='http://dl.gramsciproject.org/quaderno/8/nota/200' target='_blank' class='link-to-note'>ivi</a>, 1061; v. Croce 1918, 60-1). G. giudica questo &laquo;un pseudo-storicismo, [...] un meccanicismo abbastanza empirico. Si potrebbe ricordare ci&ograve; che dice lo Spaventa a proposito di quelli che non vogliono mai che gli uomini escano di culla (cio&egrave; dal momento dell'autorit&agrave;, che pure educa alla libert&agrave; i popoli immaturi) e pensano tutta la vita (degli altri) come una culla. Mi pare sia storicamente da porre il problema in altro modo: se cio&egrave;, una nazione o un gruppo sociale, che &egrave; giunto a un grado superiore di civilt&agrave; non possa (e quindi debba) &ldquo;accelerare&rdquo; l'educazione civile delle nazioni e gruppi pi&ugrave; arretrati, universalizzando la propria esperienza. Non mi pare insomma che il modo di pensare contenuto nella risposta del Labriola sia dialettico e progressivo, ma piuttosto retrivo&raquo; (<a href='http://dl.gramsciproject.org/quaderno/8/nota/200' target='_blank' class='link-to-note'>Q 8, 200</a>, 1061). Questo giudizio, confermato nel Testo C (<a href='http://dl.gramsciproject.org/quaderno/11/nota/1' target='_blank' class='link-to-note'>Q 11, 1</a>, 1366), &egrave; spiegabile se si tiene conto di un testo lievemente anteriore (<a href='http://dl.gramsciproject.org/quaderno/8/nota/168' target='_blank' class='link-to-note'>Q 8, 168</a>, 1041, Testo B, novembre 1931): &laquo;&egrave; da studiare come il Labriola, partendo da posizioni herbartiane e antihegeliane sia passato al materialismo storico. La dialettica in Antonio Labriola, insomma&raquo;; e di un altro testo (<a href='http://dl.gramsciproject.org/quaderno/8/nota/53' target='_blank' class='link-to-note'>Q 8, 53</a>, 973, febbraio 1932), che in seconda stesura (<a href='http://dl.gramsciproject.org/quaderno/11/nota/5' target='_blank' class='link-to-note'>Q 11, 5</a>, 1370) sar&agrave; intitolato proprio Antonio Labriola: &laquo;Hegel aveva affermato che la servit&ugrave; &egrave; la culla della libert&agrave;. Per Hegel, come per Machiavelli, il &ldquo;principato nuovo&rdquo; e la connessa servit&ugrave; sono giustificati solo come educazione e disciplina dell'uomo non ancora libero. Lo Spaventa (Principi di etica, Appendice, Napoli, 1904) lo interpretava: &ldquo;Ma la culla non &egrave; la vita. Alcuni ci vorrebbero sempre in culla&rdquo;&raquo;. Hegel, Machiavelli e Spaventa rappresentano una borghesia progressiva, che esprime l'espansivit&agrave; e l'universalismo di questa classe e per la quale lo storicismo &egrave; espressione di questa espansione. La posizione di Labriola &egrave; dunque da classificare come retriva, come appunto G. si esprime, in quanto rinuncia esplicitamente ad assumere questa &ldquo;missione storica&rdquo;. Ci&ograve; che occorre fare &egrave; dunque capire come, partendo da quelle posizioni retrive, Labriola sia giunto a Hegel, alla dialettica, al marxismo. Non meraviglia che tracce di questa posizione iniziale rimangano in lui: G. ricorda che &laquo;questa risposta del Labriola &egrave; da avvicinare alla intervista da lui data sulla quistione coloniale (Libia) verso il 1903&raquo; (<a href='http://dl.gramsciproject.org/quaderno/8/nota/200' target='_blank' class='link-to-note'>Q 8, 200</a>, 1061). Ma ci&ograve; non diminuisce l'importanza della funzione filosofica di Labriola rispetto a Marx n&eacute; quella della sua riflessione metodologica sul tempo e la storia. Sono, semplicemente, aspetti disparati, di cui si pu&ograve; anzitutto constatare la convivenza in Labriola, ma che in una ricerca pi&ugrave; approfondita andranno spiegati.</p></body></html>