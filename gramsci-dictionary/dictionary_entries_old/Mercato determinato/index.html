<html><head><title>Gramsci Dictionary: Mercato determinato</title></head><body><p> L'espressione &laquo;mercato determinato&raquo; compare per la prima volta in <a href='http://dl.gramsciproject.org/quaderno/7/nota/30' target='_blank' class='link-to-note'>Q 7, 30</a>, del febbraio 1931, come concetto fondamentale della &laquo;scienza economica&raquo;: questa &laquo;parte dall'ipotesi di un mercato determinato, o di pura concorrenza o di puro monopolio, salvo a stabilire poi quali variazioni pu&ograve; apportare a questa costante l'uno o l'altro elemento della realt&agrave;, che non &egrave; mai &ldquo;pura&rdquo;&raquo; (<a href='http://dl.gramsciproject.org/quaderno/7/nota/30' target='_blank' class='link-to-note'>ivi</a>, 878). Qui &ndash; una polemica con Antonio Graziadei &ndash; G. non indica la propria fonte, che viene per&ograve; esplicitata in <a href='http://dl.gramsciproject.org/quaderno/8/nota/216' target='_blank' class='link-to-note'>Q 8, 216</a> (marzo 1932) in uno scritto dell'economista liberale Pasquale Jannaccone (Jannaccone 1930), in cui, in polemica con la critica di Ugo Spirito al metodo &ldquo;astratto&rdquo; dell'economia liberale, l'autore faceva notare che secondo tale metodo &laquo;le due espressioni di libera concorrenza e monopolio non sono che due formule per denotare sinteticamente il concorso di un certo numero di condizioni, la cui presenza rende determinato il mercato, mentre la mancanza di una sola lo rende indeterminato&raquo; (<a href='http://dl.gramsciproject.org/quaderno/8/nota/216' target='_blank' class='link-to-note'>ivi</a>, 524). G. evidentemente riprende da Jannaccone l'idea che la scienza economica consiste nel costruire un modello puro e pertanto mai &ldquo;reale&rdquo;, che si complica poi secondo le concrete determinazioni del &ldquo;mercato&rdquo; storicamente dato. In <a href='http://dl.gramsciproject.org/quaderno/8/nota/216' target='_blank' class='link-to-note'>Q 8, 216</a>, per&ograve;, il concetto ha gi&agrave; subito un arricchimento che lo rende irriducibile alla definizione originaria. Qui infatti G. osserva che tutte le &laquo;deduzioni e calcoli&raquo; degli economisti classici &laquo;sono basati sulla premessa del &ldquo;supposto che&rdquo;. Cos'&egrave; questo &ldquo;supposto che&rdquo;? Lo Jannacone, recensendo nella &ldquo;Riforma Sociale&rdquo; il libro dello Spirito, definisce il &ldquo;supposto che&rdquo; come un &ldquo;mercato determinato&rdquo; e questo &egrave; giusto secondo il linguaggio degli economisti classici. Ma cos'&egrave; il &ldquo;mercato determinato&rdquo; e da che cosa appunto &egrave; determinato? Sar&agrave; determinato dalla struttura fondamentale della societ&agrave; in quistione e allora occorrer&agrave; analizzare questa struttura e identificarne quegli elementi che, [relativamente] costanti, determinano il mercato ecc., e quegli altri &ldquo;variabili e in isviluppo&rdquo; che determinano le crisi congiunturali fino a quando anche gli elementi [relativamente] costanti ne vengono modificati e si ha la crisi organica&raquo; (<a href='http://dl.gramsciproject.org/quaderno/8/nota/216' target='_blank' class='link-to-note'>ivi</a>, 1076-7). Il concetto di &ldquo;determinazione&rdquo; ha cambiato di significato: non pi&ugrave; fissazione di variabili scientifiche assunte in via teorica, ma reale condizionamento, che la struttura fondamentale della societ&agrave; esercita sulla forma del mercato. La nozione di &laquo;supposto che&raquo;, qui aggiunta, viene pienamente coinvolta in questa ridefinizione. Tale espressione G. la trova nella Histoire des doctrines &eacute;conomiques depuis le physiocrates jusqu'&agrave; nos jours di Charles Gide e Charles Rist (Gide, Rist 1926), impiegata per definire il metodo astrattivo di Ricardo e dei marxisti. Ma G. ne fa qualcosa di pi&ugrave;, in tal modo anche sconvolgendo la definizione che trae da Jannaccone. Qualificando la determinazione come combinazione di elementi variabili e costanti, riconduce la validit&agrave; degli schemi formali alla realt&agrave; dei modi in cui si ricombinano costantemente gli intrecci di rapporti di forze (quest'ultimo concetto era stato da lui definito in <a href='http://dl.gramsciproject.org/quaderno/4/nota/38' target='_blank' class='link-to-note'>Q 4, 38</a>). Giungiamo cos&#237; a <a href='http://dl.gramsciproject.org/quaderno/8/nota/128' target='_blank' class='link-to-note'>Q 8, 128</a>, del mese successivo (aprile 1932), in cui la &ldquo;determinazione&rdquo; del mercato si &egrave; gi&agrave; specificata come blocco di automatismo delle pratiche economiche e &ldquo;fissazione&rdquo; di esso da parte di una determinata &ldquo;superstruttura&rdquo;. Il mercato determinato &egrave; la &laquo;rilevazione che determinate forze sono apparse storicamente, il cui operare si presenta con un certo &ldquo;automatismo&rdquo; che consente una certa misura di &ldquo;previdibilit&agrave;&rdquo; e di certezza per le iniziative individuali. &ldquo;Mercato determinato&rdquo; pertanto equivale a dire &ldquo;determinato rapporto di forze sociali in una determinata struttura dell'apparato di produzione&rdquo; garantito da una determinata superstruttura giuridica&raquo; (<a href='http://dl.gramsciproject.org/quaderno/8/nota/128' target='_blank' class='link-to-note'>ivi</a>, 1018). Due mesi piuÃÅ tardi (giugno 1932) G. riprender&agrave; questa idea in riferimento alle due discussioni tra Luigi Einaudi e Rodolfo Benini e tra lo stesso Einaudi e Ugo Spirito, svoltesi rispettivamente nel 1931 e nel 1930 nella &ldquo;Riforma sociale&rdquo; e nei &ldquo;Nuovi Studi di Diritto, Economia e Politica&rdquo;. In entrambe in gioco &egrave; il rapporto tra lo Stato (la politica) e l'economia, e G. osserva che gli aspetti dell'attivit&agrave; statale enfatizzati da Einaudi (&laquo;intervento governativo&raquo;) e da Spirito (&laquo;l'individuo si identifica con lo Stato&raquo;) sono in realt&agrave; modi imprecisi di rinviare alla reale identit&agrave; (n&eacute; istituzionale, n&eacute; speculativa) tra Stato e societ&agrave; civile, &laquo;per cui, identificandosi lo Stato con un gruppo sociale, l'intervento statale [...] &egrave; una condizione preliminare di ogni attivit&agrave; economica collettiva, &egrave; un elemento del mercato determinato, se non &egrave; addirittura lo stesso mercato determinato, poich&eacute; &egrave; la stessa espressione politico-giuridica del fatto per cui una determinata merce (il lavoro) &egrave; preliminarmente deprezzata, &egrave; messa in condizioni di inferiorit&agrave; competitiva, paga per tutto il sistema determinato&raquo; (<a href='http://dl.gramsciproject.org/quaderno/10-II/nota/20' target='_blank' class='link-to-note'>Q 10 II, 20</a>, 1257-8). La &ldquo;determinazione&rdquo; superstrutturale del mercato va intesa ovviamente alla luce della teoria gramsciana dello Stato; pertanto, questo si identifica con un gruppo sociale in quanto esso &egrave; capace di esercitare un'egemonia. In tale senso preciso si pu&ograve; allora dire che l'intervento statale &egrave; il mercato determinato, in quanto per &ldquo;intervento statale&rdquo; s'intende uno spettro di attivit&agrave; che eccedono largamente la regolazione giuridica della propriet&agrave; e del lavoro teorizzata da Einaudi, o anche quella che agli occhi dell'economista liberale &egrave; un'indebita perturbazione statale della concorrenza. Lo spettro delle attivit&agrave; statali che s'identificano col mercato determinato eccedono tutto ci&ograve;, perch&eacute; sono concretamente il modo in cui la societ&agrave; viene organizzata, affinch&eacute; la subordinazione di una classe (il deprezzamento preliminare della merce &ldquo;lavoro&rdquo;) venga posta alla base della &ldquo;regolarit&agrave;&rdquo;. Lo spunto relativo a Ricardo (presente nel citato <a href='http://dl.gramsciproject.org/quaderno/8/nota/128' target='_blank' class='link-to-note'>Q 8, 128</a>) viene sviluppato in Q 10 II, 9 (maggio 1932): Marx, scrive G., ha &laquo;universalizzato le scoperte di Ricardo estendendole adeguatamente a tutta la storia, quindi ricavandone originalmente una nuova concezione del mondo. [...] La scoperta del principio logico formale della &ldquo;legge di tendenza&rdquo;, che porta a definire scientificamente i concetti fondamentali nell'economia di &ldquo;homo oeconomicus&rdquo; e di &ldquo;mercato determinato&rdquo; non &egrave; stata una scoperta di valore anche gnoseologico? Non implica appunto una nuova &ldquo;immanenza&rdquo;, una nuova concezione della &ldquo;necessit&agrave;&rdquo; e della libert&agrave; ecc.? Questa traduzione mi pare appunto abbia fatto la filosofia della praxis che ha universalizzato le scoperte di Ricardo estendendole adeguatamente a tutta la storia, quindi ricavandone originalmente una nuova concezione del mondo&raquo; (ivi, 1247; stesso argomento nella lettera alla cognata Tania del 30 maggio 1932, in LC 580-3). In <a href='http://dl.gramsciproject.org/quaderno/11/nota/52' target='_blank' class='link-to-note'>Q 11, 52</a>, 1477-8, Testo C di <a href='http://dl.gramsciproject.org/quaderno/8/nota/128' target='_blank' class='link-to-note'>Q 8, 128</a>, scritto tra l'agosto e la fine del 1932, la nozione di mercato determinato viene ulteriormente affinata, senza novit&agrave; sostanziali, mentre in <a href='http://dl.gramsciproject.org/quaderno/10-II/nota/30' target='_blank' class='link-to-note'>Q 10 II, 30</a>, 1269 e in <a href='http://dl.gramsciproject.org/quaderno/10-II/nota/32' target='_blank' class='link-to-note'>Q 10 II, 32</a>, 1276 (entrambi giugno-agosto 1932) essa viene utilizzata per differenziare l'economia critica dall'economia pura, facendo leva sul diverso statuto della &ldquo;determinazione&rdquo; presente e operante nell'una e nell'altra, che d&agrave; luogo da una parte al generico &laquo;&ldquo;postulato edonistico&rdquo;&raquo;, dall'altra al sempre circostanziato &laquo;&ldquo;mercato determinato&rdquo;&raquo; (<a href='http://dl.gramsciproject.org/quaderno/10-II/nota/30' target='_blank' class='link-to-note'>Q 10 II, 30</a>, 1269).</p></body></html>