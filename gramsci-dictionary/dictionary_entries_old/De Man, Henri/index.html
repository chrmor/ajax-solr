<html><head><title>Gramsci Dictionary: De Man, Henri</title></head><body><p> Il nome del politico e intellettuale belga ricorre nei Q in contesti concettuali anche molto diversi, ma immancabilmente in chiave negativa, fino a divenire contrassegno quasi antonomastico di una posizione teorica e culturale assolutamente infondata. Se il suo libro Au-del&agrave; du marxisme (1927) era stato interpretato come un emblematico &ldquo;ripudio&rdquo; del marxismo, in <a href='http://dl.gramsciproject.org/quaderno/11/nota/70' target='_blank' class='link-to-note'>Q 11, 70</a>, 1508 G. prova a contestualizzare tale antimarxismo, collocandolo all'interno della corrente revisionistica di coloro che, alla ricerca di un sistema filosofico che in qualche modo &ldquo;contenesse&rdquo; il marxismo, avevano provato a &laquo;collegare la filosofia della prassi al kantismo o ad altre tendenze filosofiche non positivistiche e materialistiche&raquo;, in un ampio ventaglio di opzioni fra cui, appunto, &laquo;quella freudiana del De Man&raquo; (<a href='http://dl.gramsciproject.org/quaderno/11/nota/70' target='_blank' class='link-to-note'>ibid.</a>, il Testo A &egrave; <a href='http://dl.gramsciproject.org/quaderno/3/nota/31' target='_blank' class='link-to-note'>Q 3, 31</a>, 309). In <a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 329 il belga &egrave; visto come esaltatore della &laquo;spontaneit&agrave;&raquo;: attento osservatore dei pi&ugrave; vari e autentici elementi della psicologia dell'operaio, egli &egrave; incline a esaltarli in quanto tali, contrapponendoli incongruamente a ogni forma di ulteriore acquisizione conoscitiva ovvero di coscienza di classe. In questo entusiasmo De Man &egrave; simile a quegli &laquo;ammiratori del folklore appunto, che ne sostengono la conservazione, gli &ldquo;stregonisti&rdquo; legati al Maeterlinck&raquo;: una posizione intimamente retrograda e insieme un caso di &laquo;teratologia intellettuale&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>ibid.</a>). Molto spesso De Man &egrave; accostato a Sorel e a Proudhon, sempre per sottolineare come il profilo teorico-politico del belga fosse nettamente pi&ugrave; basso. In <a href='http://dl.gramsciproject.org/quaderno/4/nota/31' target='_blank' class='link-to-note'>Q 4, 31</a>, 450-1 si parla di un atteggiamento &laquo;pedantesco&raquo;, ovvero dell'atteggiamento &laquo;&ldquo;scientifista&rdquo;&raquo; di chi osserva il popolo ma soltanto &laquo;per &ldquo;teorizzarne&rdquo; i sentimenti, per costruirvi degli schemi pseudo-scientifici&raquo;. Pi&ugrave; volte G. analizza e ridimensiona le premesse culturali e gli strumenti metodologici propri di De Man, con particolare riferimento al suo esteriore psicanalismo, curvato in direzione antimarxista (<a href='http://dl.gramsciproject.org/quaderno/10-II/nota/26' target='_blank' class='link-to-note'>Q 10 II, 26</a>, 1264). In <a href='http://dl.gramsciproject.org/quaderno/11/nota/25' target='_blank' class='link-to-note'>Q 11, 25</a>, 1430 (che riprende il Testo A <a href='http://dl.gramsciproject.org/quaderno/7/nota/6' target='_blank' class='link-to-note'>Q 7, 6</a>, 856) G. &egrave; impegnato, invece, a respingere l'eventualit&agrave; di una riduzione della filosofia della praxis a sociologia (con l'estensione della legge statistica alla sfera della politica), opponendo a siffatta riduzione la prospettiva di una pi&ugrave; proficua &laquo;scienza della politica&raquo;. Ebbene, in tale particolare ottica l'operazione culturale attuata da De Man sembra profilarsi come una sorta di occasione sprecata: se &egrave; vero, infatti, che egli insiste giustamente per un approccio tutto empirico e non statistico ai &laquo;sentimenti reali&raquo;, &egrave; anche vero, per&ograve;, che da ultimo anch'egli, a causa del proprio scarso rigore metodologico, &laquo;ha finito col creare una nuova legge statistica e [...] una nuova sociologia astratta&raquo; (<a href='http://dl.gramsciproject.org/quaderno/7/nota/6' target='_blank' class='link-to-note'>ivi</a>, 1431). Ancora, in <a href='http://dl.gramsciproject.org/quaderno/7/nota/32' target='_blank' class='link-to-note'>Q 7, 32</a>, 880-1, partendo da un articolo di Arturo Masoero, si ipotizza che De Man deriverebbe molte delle proprie idee dall'economista americano Thorstein Veblen, il quale a sua volta, volendo introdurre l'evoluzionismo nella scienza economica, aveva mutuato diversi concetti dal positivismo di Comte e Spencer: ebbene, proprio da questa linea teorica sarebbero derivate, in De Man, le idee grossolane (eppure decisamente utili in direzione antimarxista, come aveva ben intuito Croce) di un &laquo;&ldquo;istinto creatore&rdquo;&raquo; e di un &laquo;animismo operaio&raquo; (G. segnala che il belga ne aveva ampiamente trattato nel suo libro-inchiesta La gioia del lavoro). La nota in cui G. affronta in maniera frontale (e globale) il nucleo problematico connesso all'opera di De Man &egrave; <a href='http://dl.gramsciproject.org/quaderno/11/nota/66' target='_blank' class='link-to-note'>Q 11, 66</a>, 15001, un Testo C dove vengono rielaborati spunti precedenti e, soprattutto, si procede a confutare quella specifica idea di &ldquo;superamento del marxismo&rdquo; che caratterizzava il pensiero di De Man e che da pi&ugrave; parti gli veniva accreditata. G. riconosce al belga il merito di essere portatore, ma solo al livello astratto delle intenzioni, di un'esigenza condivisibile: quella, cio&egrave;, di fondare ogni discorso politico a partire da una ricognizione diretta e il pi&ugrave; possibile documentata di sentimenti, stati d'animo e punti di vista dei lavoratori, fino a rivendicare una rinnovata centralit&agrave; ai &laquo;cos&igrave; detti &ldquo;valori psicologici ed etici&rdquo; del movimento operaio&raquo; (<a href='http://dl.gramsciproject.org/quaderno/11/nota/66' target='_blank' class='link-to-note'>ivi</a>, 1501); a questo punto, per&ograve;, avveniva che De Man, avendo verificato come la costellazione psicologica dei singoli lavoratori nel presente non fosse ancora del tutto allineata con una Weltanschauung marxista, ne deduceva arbitrariamente l'insufficienza del marxismo stesso. Non era cos&igrave; per G., il quale segnalava con sarcasmo l'infondatezza dei procedimenti logici del belga: &laquo;Ci&ograve; sarebbe come dire che il porre in luce il fatto che la grande maggioranza degli uomini &egrave; ancora alla fase tolemaica, significhi confutare le dottrine copernicane&raquo; (<a href='http://dl.gramsciproject.org/quaderno/11/nota/66' target='_blank' class='link-to-note'>ibid.</a>). In altre parole, con la sua concezione del dato psicologico reale come di un dato &laquo;eterno&raquo; e assolutamente non passibile di modificazione, De Man approdava a una visione politicamente immobilistica: laddove, invece, &laquo;compito di ogni iniziativa storica &egrave; di modificare le fasi culturali precedenti, di rendere omogenea la cultura a un livello superiore del precedente ecc. In realt&agrave; la filosofia della prassi ha sempre lavorato in quel terreno che il De Man crede di aver scoperto, ma vi ha lavorato per innovare&raquo; (<a href='http://dl.gramsciproject.org/quaderno/11/nota/66' target='_blank' class='link-to-note'>ibid.</a>). Ne consegue che &laquo;la &ldquo;scoperta&rdquo; del De Man &egrave; un luogo comune e la sua confutazione una rimasticatura poco gustosa&raquo; (<a href='http://dl.gramsciproject.org/quaderno/11/nota/66' target='_blank' class='link-to-note'>ibid.</a>). Quindi, partito dal problema specifico del revisionismo e delle sue differenti strategie, il prolungato confronto di G. con il belga tendeva a stagliarsi su uno sfondo ideale sempre pi&ugrave; ampio: lo dimostrerebbe la presenza del suo nome in una nota di primaria importanza (<a href='http://dl.gramsciproject.org/quaderno/11/nota/67' target='_blank' class='link-to-note'>Q 11, 67</a>, 1505), in cui G. formulava la necessit&agrave;, per l'intellettuale nuovo, di superare &laquo;l'errore dell'intellettuale&raquo;, che &egrave; poi quello di credere &laquo;che si possa sapere senza comprendere e specialmente senza sentire ed essere appassionato&raquo;. Ebbene, tipico portatore di siffatto &laquo;errore&raquo; era proprio il &laquo;pedante&raquo; De Man, il quale &laquo;&ldquo;studia&rdquo; i sentimenti popolari, non &ldquo;consente&rdquo; con essi per guidarli e condurli a una catarsi di civilt&agrave; moderna&raquo; (<a href='http://dl.gramsciproject.org/quaderno/11/nota/67' target='_blank' class='link-to-note'>ivi</a>, 1506). In un'altra serie di occorrenze G. indaga i tratti specifici propri della ricezione italiana dell'opera di De Man. In <a href='http://dl.gramsciproject.org/quaderno/11/nota/66' target='_blank' class='link-to-note'>Q 11, 66</a>, 1502 si afferma che proprio il suo &laquo;&ldquo;conservatorismo&rdquo;&raquo; (consistente nella suddetta visione del dato psicologico popolare come di un dato immobile, non modificabile) avrebbe determinato &laquo;il discreto successo del De Man, anche in Italia, almeno in certi ambienti (specialmente nell'ambiente crociano-revisionista e in quello cattolico)&raquo;. Ma, in tale prospettiva, il nome di De Man era indissolubilmente legato a quello di Croce, il quale aveva patrocinato la traduzione italiana del suo libro (avvenuta nel 1929, con il titolo Il superamento del marxismo) e ne aveva parlato sulla &ldquo;Critica&rdquo; in termini assai lusinghieri. In <a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1234 viene proposta un'ipotesi circa la vera natura di tale interesse crociano verso il &laquo;mediocrissimo&raquo; De Man (non a caso siamo vicinissimi al passo dell'esplicita dichiarazione della necessit&agrave; storica di un &laquo;Anti-Croce&raquo;): questo interesse costituirebbe, in definitiva, una delle prove pi&ugrave; decisive per dimostrare come, all'interno e della &laquo;biografia scientifica&raquo; (<a href='http://dl.gramsciproject.org/quaderno/10-I/nota/3' target='_blank' class='link-to-note'>Q 10 I, 3</a>, 1214) e del magistero crociano a partire dal dopoguerra fosse assolutamente preminente il bisogno di arginare e liquidare il materialismo storico: per cui Croce &laquo;nella sua lotta ricorre ad alleati para dossali, come il mediocrissimo De Man&raquo; (<a href='http://dl.gramsciproject.org/quaderno/10-I/nota/11' target='_blank' class='link-to-note'>Q 10 I, 11</a>, 1234). Non solo. Come &egrave; noto, per G. l'operativit&agrave; culturale del filosofo neoidealista poteva vantare anche un versante pi&ugrave; propriamente pratico, tanto accentuato da costituire una ben precisa azione egemonica: era precisamente qui che la promozione crociana del libro di De Man, in se stessa assolutamente sospetta, si collocava strategicamente: in <a href='http://dl.gramsciproject.org/quaderno/10-II/nota/26' target='_blank' class='link-to-note'>Q 10 II, 26</a>, 1264 si afferma che i &laquo;giudizi del Croce sul libro del De Man Il superamento mostrano che nell'atteggiamento del Croce, nel periodo attuale, l'elemento &ldquo;pratico&rdquo; immediato soverchia la preoccupazione e gli interessi teorici e scientifici&raquo;.</p></body></html>