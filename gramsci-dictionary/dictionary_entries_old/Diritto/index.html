<html><head><title>Gramsci Dictionary: Diritto</title></head><body><p> La riflessione gramsciana sul diritto comprende due aspetti distinti, che contengono per&ograve; una sostanziale continuit&agrave; di giudizio: da una parte vi &egrave; l'attenzione all'&laquo;ordinamento giuridico&raquo; (<a href='http://dl.gramsciproject.org/quaderno/3/nota/142' target='_blank' class='link-to-note'>Q 3, 142</a>, 400) nel suo significato &ldquo;sociologico&rdquo;, interrogabile come &laquo;&ldquo;problema giuridico&rdquo;&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>Q 6, 84</a>, 757) alla luce della &laquo;funzione del diritto nello Stato e nella societ&agrave;&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>ibid.</a>); dall'altra una ricostruzione storica delle forme che il diritto ha assunto dal Medioevo fino al &laquo;&ldquo;costituzionalismo&rdquo;&raquo; (<a href='http://dl.gramsciproject.org/quaderno/6/nota/63' target='_blank' class='link-to-note'>Q 6, 63</a>, 732). La ricostruzione storica delle forme del diritto prende avvio gi&agrave; dal Q 3, in una lunga nota intitolata Per la formazione delle classi intellettuali italiane nell'alto Medioevo (<a href='http://dl.gramsciproject.org/quaderno/3/nota/87' target='_blank' class='link-to-note'>Q 3, 87</a>, 367-71), nella quale G., prendendo spunto da un articolo di Francesco Brandileone, I &ldquo;due diritti&rdquo; e il loro odierno insegnamento in Italia, ricostruisce la &laquo;caduta del diritto romano dopo le invasioni barbariche&raquo; e la &laquo;sua riduzione a diritto personale e consuetudinario&raquo; (<a href='http://dl.gramsciproject.org/quaderno/3/nota/87' target='_blank' class='link-to-note'>ivi</a>, 367), contestuale all'&laquo;emersione del diritto canonico che da diritto particolare, di gruppo, assurge a diritto statale&raquo; (<a href='http://dl.gramsciproject.org/quaderno/3/nota/87' target='_blank' class='link-to-note'>ibid.</a>). Il diritto romano ritrova una sua centralit&agrave; solamente &laquo;dopo il mille&raquo; (<a href='http://dl.gramsciproject.org/quaderno/3/nota/87' target='_blank' class='link-to-note'>ivi</a>, 370), ma non come fonte primaria dell'ordinamento, &laquo;perch&eacute; il diritto romano &ldquo;puro&rdquo; non pu&ograve; dare assetto ai nuovi complessi rapporti&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 643), ma piuttosto come matrice fissa di giurisprudenza, &laquo;come codice ossificato e permanente&raquo; (<a href='http://dl.gramsciproject.org/quaderno/6/nota/63' target='_blank' class='link-to-note'>Q 6, 63</a>, 732). Il diritto romano viene quindi trasformato &laquo;da un &ldquo;metodo&rdquo; a un &ldquo;codice&rdquo;&raquo; (<a href='http://dl.gramsciproject.org/quaderno/6/nota/63' target='_blank' class='link-to-note'>ibid.</a>): la &laquo;codificazione bizantina del metodo romano di risolvere le quistioni di diritto, coincide con l'affiorare di un gruppo sociale che vuole una &ldquo;legislazione&rdquo; permanente, superiore agli arbitri dei magistrati (movimento che culmina nel &ldquo;costituzionalismo&rdquo;)&raquo; (<a href='http://dl.gramsciproject.org/quaderno/6/nota/63' target='_blank' class='link-to-note'>ibid.</a>). Entra cos&igrave; nelle riflessioni gramsciane sul diritto il soggetto storico borghese con le sue necessit&agrave; giuridiche, che &laquo;solo in un quadro permanente di &ldquo;concordia discorde&rdquo;, di lotta entro una cornice legale che fissi i limiti dell'arbitrio individuale, pu&ograve; sviluppare le forze implicite nella sua funzione storica&raquo; (<a href='http://dl.gramsciproject.org/quaderno/6/nota/63' target='_blank' class='link-to-note'>ibid.</a>). Questo emergente gruppo sociale riprende quindi il diritto romano, svuotandolo per&ograve; di ogni suo principio, ma mantenendo quella casistica che permette di regolare i nuovi rapporti di scambio: &laquo;attraverso la casistica dei glossatori e dei post-glossatori si formano delle giurisprudenze locali, in cui ha ragione il pi&ugrave; forte (o il nobile o il borghese) e che &egrave; l'&ldquo;unico diritto&rdquo; esistente: i principi del diritto romano vengono dimenticati o posposti alla glossa interpretativa che a sua volta &egrave; stata interpretata, con un prodotto ultimo in cui di romano non c'era nulla, altro che il principio puro e semplice di propriet&agrave;&raquo; (<a href='http://dl.gramsciproject.org/quaderno/5/nota/123' target='_blank' class='link-to-note'>Q 5, 123</a>, 643). Il diritto moderno &egrave; quindi garante della forza di classe che si esprime nel principio di propriet&agrave;, ma &egrave; anche, e qui si inizia a scoprire la seconda faccia della riflessione gramsciana, lo strumento con il quale questa classe ricerca la &laquo;conformazione&raquo; e l'&laquo;educazione&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>Q 6, 84</a>, 757) dell'intera societ&agrave;. Per G., infatti, &laquo;la rivoluzione portata dalla classe borghese nella concezione del diritto e quindi nella funzione dello Stato consiste specialmente nella volont&agrave; di conformismo (quindi eticit&agrave; del diritto e dello Stato)&raquo; (<a href='http://dl.gramsciproject.org/quaderno/8/nota/2' target='_blank' class='link-to-note'>Q 8, 2</a>, 937): &laquo;attraverso il &ldquo;diritto&rdquo; lo Stato rende &ldquo;omogeneo&rdquo; il gruppo dominante e tende a creare un conformismo sociale che sia utile alla linea di sviluppo del gruppo dirigente&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>Q 6, 84</a>, 757). Il diritto cos&igrave; inteso deve per&ograve; estendere la sua valenza concettuale, &laquo;comprendendovi anche quelle attivit&agrave; che oggi cadono sotto la formula di &ldquo;indifferente giuridico&rdquo; e che sono di dominio della societ&agrave; civile che opera senza &ldquo;sanzioni&rdquo; e senza &ldquo;obbligazioni&rdquo; tassative&raquo; (<a href='http://dl.gramsciproject.org/quaderno/13/nota/7' target='_blank' class='link-to-note'>Q 13, 7</a>, 1566). La funzione del diritto diventa allora quella &laquo;di presupporre che tutti i cittadini devono accettare liberamente il conformismo segnato dal diritto, in quanto tutti possono diventare elementi della classe dirigente&raquo; (<a href='http://dl.gramsciproject.org/quaderno/6/nota/98' target='_blank' class='link-to-note'>Q 6, 98</a>, 773). Questa &laquo;utopia democratica del secolo XVIII&raquo; (<a href='http://dl.gramsciproject.org/quaderno/6/nota/98' target='_blank' class='link-to-note'>ibid.</a>) si infrange quando avviene &laquo;un arresto e si ritorn[a] alla concezione dello Stato come pura forza [...]. La classe borghese [...] non solo non si diffonde, ma si disgrega; non solo non assimila nuovi elementi, ma disassimila una parte di se stessa&raquo; (<a href='http://dl.gramsciproject.org/quaderno/8/nota/2' target='_blank' class='link-to-note'>Q 8, 2</a>, 937). L'utopia si rivela come tale nell'incapacit&agrave; della classe borghese di assimilare a s&eacute; tutta la societ&agrave;, e G.  ne esplicita chiaramente il motivo: &laquo;in questa seconda fase, pur affermando che il conformismo deve essere libero e spontaneo, si tratta di ben altro: si tratta di reprimere e soffocare un diritto nascente e non di conformare&raquo; (<a href='http://dl.gramsciproject.org/quaderno/6/nota/98' target='_blank' class='link-to-note'>Q 6, 98</a>, 773). Il diritto &egrave; infatti sempre il frutto di un conflitto e &laquo;ha domandato sempre una lotta per affermarsi&raquo; (<a href='http://dl.gramsciproject.org/quaderno/6/nota/98' target='_blank' class='link-to-note'>ibid.</a>). Il diritto nascente che deve essere soffocato &egrave; evidentemente quello espresso dalla classe avversaria, in grado, essa s&igrave;, di &laquo;assimilare tutta la societ&agrave; [...] tanto da concepire la fine dello Stato e del diritto come diventati inutili per aver esaurito il loro compito ed essere stati assorbiti dalla societ&agrave; civile&raquo; (<a href='http://dl.gramsciproject.org/quaderno/8/nota/2' target='_blank' class='link-to-note'>Q 8, 2</a>, 937). Il percorso verso questo esito deve per&ograve; fare i conti con &laquo;l'argomento [...] pi&ugrave; generale della diversa posizione che hanno avuto le classi subalterne prima di diventare dominanti. Certe classi subalterne devono avere un lungo periodo di intervento giuridico rigoroso e poi attenuato, a differenza di altre&raquo; (<a href='http://dl.gramsciproject.org/quaderno/6/nota/98' target='_blank' class='link-to-note'>Q 6, 98</a>, 773-4). Il &laquo;&ldquo;problema giuridico&rdquo;, cio&egrave; il problema di assimilare alla frazione pi&ugrave; avanzata del raggruppamento tutto il raggruppamento&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>Q 6, 84</a>, 757), &egrave; il problema con cui G. si confronta in carcere, proprio &laquo;dal punto di vista del centro organizzativo di un raggruppamento&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>ivi</a>, 756-7). Abbiamo solamente un'indicazione preliminare che G. si sente di raccomandare in questo caso, e che richiama direttamente le prime riflessioni svolte: &laquo;la continuit&agrave; &ldquo;giuridica&rdquo; del centro organizzativo non deve essere di tipo bizantino-napoleonico, cio&egrave; secondo un codice concepito come perpetuo, ma romano-anglosassone, cio&egrave; la cui caratteristica essenziale consiste nel metodo, realistico, sempre aderente alla concreta vita in perpetuo sviluppo&raquo; (<a href='http://dl.gramsciproject.org/quaderno/6/nota/84' target='_blank' class='link-to-note'>ivi</a>, 757).</p></body></html>