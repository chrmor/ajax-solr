<html><head><title>Gramsci Dictionary: Leonardo da Vinci</title></head><body><p> Il nome compare nei Q un'unica volta, incidentalmente: &laquo;Leonardo sapeva trovare il numero in tutte le manifestazioni della vita cosmica, anche quando gli occhi dei profani non vedevano che arbitrio e disordine&raquo; (<a href='http://dl.gramsciproject.org/quaderno/3/nota/48' target='_blank' class='link-to-note'>Q 3, 48</a>, 332); dunque, come esempio dell'atteggiamento che il teorico deve avere nei confronti della realt&agrave;, dovendo &laquo;&ldquo;tradurre&rdquo; in linguaggio teorico gli elementi della vita storica, e non viceversa la realt&agrave; presentarsi secondo lo schema astratto&raquo;. Pi&ugrave; occorrenze si registrano nelle LC: gi&agrave; il 7 settembre 1931 G. scrive a Tatiana che &laquo;gli intellettuali italiani non avevano un carattere popolare-nazionale ma cosmopolita sul modello della Chiesa e a Leonardo era indifferente vendere al duca Valentino i disegni delle fortificazioni di Firenze&raquo; (LC 459). Diversamente da Croce, che in una conferenza del 1906 ne aveva parlato come di un &ldquo;animale apolitico&rdquo;, G. fa di Leonardo il campione di quella attitudine cosmopolitica responsabile di uno scollamento tra intellettuali e masse e perci&ograve; del carattere reazionario del Rinascimento italiano. Ancora nel 1932 Leonardo &egrave; oggetto di un dibattito con la moglie, a partire da una perentoria affermazione di G. del 1&deg; agosto, secondo cui l'uomo moderno dovrebbe ricreare &laquo;l'uomo italiano del Rinascimento, il tipo moderno di Leonardo da Vinci divenuto uomo-massa o uomo collettivo pur mantenendo la sua forte personalit&agrave; e originalit&agrave; individuale&raquo; (LC 601, 1&deg; agosto 1932). Se il 18 agosto &ndash; lettera manoscritta conservata presso la Fondazione Istituto Gramsci &ndash; Giulia manifesta una personale insofferenza per Leonardo, il 5 settembre G. le rimprovera di aver &laquo;avuto occasione di vedere molto poco [di Leonardo, ndr] come artista e di conoscere ancor meno come scrittore e come scienziato&raquo; (LC 612); cos&igrave; il 5 ottobre ella raccoglie il suo monito a &laquo;vederlo e comprenderlo nella storia, nella cultura d'Italia&raquo;. Il 28 novembre G. confessa alla moglie che le sue &laquo;tante simpatie per... Leonardo e per il Rinascimento&raquo; derivano forse dall'aver &laquo;vissuto pi&ugrave; di sensazioni estetiche che non di obblighi morali&raquo; (LC 644): Leonardo &egrave; qui il testimone di un Rinascimento dimidiato tra estetica ed etica nella sua frattura con il momento della Riforma.</p></body></html>