<html><head><title>Gramsci Dictionary: Superuomo</title></head><body><p> Tutte le riflessioni, in massima parte in Testi A, dedicate da G. al lemma vengono raccolte nella nota <a href='http://dl.gramsciproject.org/quaderno/16/nota/13' target='_blank' class='link-to-note'>Q 16, 13</a> intitolata Origine popolaresca del &ldquo;superuomo&rdquo;. Inizialmente G. si interroga intorno all'originalit&agrave; del concetto nietzscheano di superuomo, chiedendosi se cio&egrave; sia &laquo;il prodotto di una elaborazione di pensiero da porsi nella sfera della &ldquo;alta cultura&rdquo;&raquo; (<a href='http://dl.gramsciproject.org/quaderno/16/nota/13' target='_blank' class='link-to-note'>ivi</a>, 1879) oppure se le sue origini siano da ricercare nella letteratura d'appendice. La prima conclusione &egrave; la seguente: &laquo;pare si possa affermare che molta sedicente &ldquo;superumanit&agrave;&rdquo; nicciana ha solo come origine e come modello dottrinale non Zarathustra ma Il conte di Montecristo di A. Dumas&raquo; (<a href='http://dl.gramsciproject.org/quaderno/16/nota/13' target='_blank' class='link-to-note'>ibid.</a>). Ad esempio il Vautrin di Balzac &egrave; un tipo di superuomo che ha &laquo;molto di [...] nicciano in senso popolaresco&raquo;. Il vero tipo del superuomo &egrave; dunque Montecristo, che diventa un modello di giustiziere per coloro i quali, utilizzando alcuni motti ricavati popolarescamente dal superuomo, affermano che &laquo;&egrave; meglio vivere un giorno da leone che cento anni da pecora&raquo; (<a href='http://dl.gramsciproject.org/quaderno/16/nota/13' target='_blank' class='link-to-note'>ivi</a>, 1880). E mentre &laquo;per il &ldquo;superuomo&rdquo; del Nietzsche, oltre all'influsso romantico francese (e in generale del culto di Napoleone) sono da vedere le tendenze razziste che hanno culminato nel Gobineau e quindi nel Chamberlain e nel pangermanesimo [...] forse il &ldquo;superuomo&rdquo; popolaresco dumasiano &egrave; da ritenersi proprio una reazione &ldquo;democratica&rdquo; alla concezione d'origine feudale del razzismo&raquo; (<a href='http://dl.gramsciproject.org/quaderno/16/nota/13' target='_blank' class='link-to-note'>ivi</a>, 1881-2). G. insiste molto sugli aspetti antropologici del superuomo: &laquo;Nel carattere popolaresco del &ldquo;superuomo&rdquo; sono contenuti molti elementi teatrali, esteriori, da &ldquo;primadonna&rdquo; pi&ugrave; che da superuomo; molto formalismo &ldquo;soggettivo e oggettivo&rdquo;, ambizioni fanciullesche di essere il &ldquo;primo della classe&rdquo;, ma specialmente di essere ritenuto e proclamato tale&raquo; (<a href='http://dl.gramsciproject.org/quaderno/16/nota/13' target='_blank' class='link-to-note'>ivi</a>, 1882).</p></body></html>