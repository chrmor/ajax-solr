<html><head><title>Gramsci Dictionary: Concio della storia</title></head><body><p> I Q sono in primo luogo una riflessione sulla sconfitta, un'indagine sulle sue cause e sulle possibilit&agrave; di una &ldquo;ripartenza&rdquo;: la sconfitta delle classi subalterne, del movimento comunista, delle speranze di una &ldquo;citt&agrave; futura&rdquo; da realizzare a breve termine. La sconfitta di fronte al nazifascismo, certo, ma anche &ndash; ci&ograve; appare probabilmente sempre pi&ugrave; chiaro a G. in carcere &ndash; la probabile sconfitta a fronte dei processi di modernizzazione capitalistica incarnati dall'americanismo e delle varie forme di rivoluzione passiva davanti a cui le risposte della prima societ&agrave; e del primo Stato &ldquo;socialisti&rdquo; erano state a volte eroiche, ma anche nel loro insieme primitive e insufficienti. Il sentimento della sconfitta raramente &egrave; presente nei Q (maggiormente in assoluto lo &egrave; nelle LC) come nel breve <a href='http://dl.gramsciproject.org/quaderno/9/nota/53' target='_blank' class='link-to-note'>Q 9, 53</a>, 1128, un Testo B in cui vi &egrave; certo un'eco autobiografica, elevata a riflessione generale. Compare qui la metafora del &laquo;concio della storia&raquo;, di coloro che accettano di essere &ldquo;concime&rdquo; per il futuro, sapendo che &egrave; inutile sperare di vincere nell'immediato, ma che non per questo si deve rinunciare a battersi, non per questo &egrave; giusto &laquo;tirarsi indietro, rientrare nel buio, nell'indistinto&raquo;: essi scelgono di operare per &laquo;ingrassare la terra&raquo;, per &ldquo;l'aratore&rdquo; che verr&agrave; in futuro. Non &egrave; un gesto retoricamente &ldquo;eroico&rdquo;: un atto di eroismo, come la morte, dura un attimo. Qui si tratta di sacrificarsi &laquo;a lungo&raquo;, di rinnovare la decisione di questo sacrificio di continuo. La retorica del &laquo;giorno da leone&raquo; lascia il posto all'accettare di vivere &laquo;da sottopecora per anni e anni&raquo;. &Egrave; il laico attaccamento ai propri ideali e alla certezza che essi saranno ripresi e portati avanti: per chi domani si sobbarcher&agrave; tale compito, il sacrificio e il lavoro apparentemente inutile dell'oggi si riveler&agrave; prezioso. Come l'esempio di G. e il suo lascito teorico in effetti sono stati.</p></body></html>