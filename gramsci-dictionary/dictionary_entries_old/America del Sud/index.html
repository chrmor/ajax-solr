<html><head><title>Gramsci Dictionary: America del Sud</title></head><body><p> G. sottolinea la &laquo;contraddizione che esiste nell'America del Sud tra il mondo moderno delle grandi citt&agrave; commerciali della costa e il primitivismo dell'interno, contraddizione che si prolunga per l'esistenza di grandi masse di aborigeni da un lato e di immigrati europei dall'altro pi&ugrave; difficilmente assimilabili che nell'America del Nord&raquo; (<a href='http://dl.gramsciproject.org/quaderno/1/nota/107' target='_blank' class='link-to-note'>Q 1, 107</a>, 98). Il suo ragionamento, gi&agrave; dalla scelta lessicale (questione della &laquo;disgregazione&raquo;), tende a inquadrare l'analisi dell'America del Sud nell'ambito dell'internazionalizzazione della &laquo;quistione meridionale&raquo;, avviata con <a href='http://dl.gramsciproject.org/quaderno/1/nota/61' target='_blank' class='link-to-note'>Q 1, 61</a>. G. si chiede: &laquo;&egrave; latina l'America centrale e meridionale? E in che consiste questa latinit&agrave;? Grande frazionamento, che non &egrave; casuale. Gli Stati Uniti, concentrati e che attraverso la politica dell'emigrazione cercano non solo di mantenere ma di accrescere questa concentrazione [...], esercitano un grande peso per mantenere questa disgregazione, alla quale cercano sovrapporre una rete di organizzazioni e movimenti guidati da loro&raquo;, come l'Unione panamericana, un movimento missionario cattolico e un'organizzazione bancaria, industriale e di credito panamericana (<a href='http://dl.gramsciproject.org/quaderno/3/nota/5' target='_blank' class='link-to-note'>Q 3, 5</a>, 290). Riprendendo un concetto proposto nel citato Q 1, nel configurare la dicotomia Europa-America G. osserva, a proposito dei paesi dell'America centrale e meridionale, che &laquo;le cristallizzazioni resistenti ancora oggi in questi paesi sono il clero e una casta militare, due categorie di intellettuali tradizionali fossilizzate nella forma della madre patria europea&raquo;. E continua: &laquo;La base industriale &egrave; molto ristretta e non ha sviluppato soprastrutture complicate: la maggior quantit&agrave; di intellettuali &egrave; di tipo rurale e poich&eacute; domina il latifondo, con estese propriet&agrave; ecclesiastiche, questi intellettuali sono legati al clero e ai grandi proprietari. La composizione nazionale &egrave; molto squilibrata anche fra i bianchi, ma si complica per le masse notevoli di indii che in alcuni paesi sono la maggioranza della popolazione. Si pu&ograve; dire in generale che in queste regioni americane esiste ancora una situazione da Kulturkampf e da processo Dreyfus, cio&egrave; una situazione in cui l'elemento laico e borghese non ha ancora raggiunto la fase della subordinazione alla politica laica dello Stato moderno degli interessi e dell'influenza clericale e militaresca&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1528-9).</p></body></html>