<html><head><title>Gramsci Dictionary: Prestigio</title></head><body><p> L'uso frequente del termine negli scritti carcerari di G. non sembra in s&eacute; rilevante o particolarmente significativo. Egli lo usa per indicare nella mentalit&agrave; popolare influenza o stima e non lo relaziona mai all'egemonia o alle sue discussioni sul linguaggio, nonostante sia stato sostenuto che il concetto linguistico di &laquo;prestigio&raquo; e il termine collegato di &laquo;fascino&raquo; vigenti nella linguistica del XIX secolo e sviluppati analiticamente dal professore di linguistica di Bartoli, a sua volta maestro di G., siano importanti nella formazione del pensiero gramsciano e alla base del suo concetto di &laquo;egemonia&raquo; (Lo Piparo 1979). Secondo tale tesi, G. tradusse il concetto di Bartoli di prestigio in quello di egemonia, sostituendo il primo con quest'ultimo dopo &laquo;un lungo e tortuoso processo di pensiero&raquo; che &egrave; impossibile spiegare (ivi, 104-5). La maggior parte degli studiosi accetta la tesi per cui la formazione linguistica di G. sia importante per il suo progetto di ricerca in carcere. Bartoli aveva usato i concetti linguistici di &laquo;prestigio&raquo; e &laquo;fascino&raquo; per combattere il positivismo dei neogrammatici e per evidenziare che la trasformazione del linguaggio &egrave; collegata alla cultura e alla politica, un punto che G. certamente condivide. Bartoli ha usato tali concetti per esaminare il modo in cui le forme linguistiche sono state adottate e adattate da altri linguaggi e altri dialetti. Le sue analisi includono anche una tesi fondamentale ripresa da G. in carcere: l'adozione era apparentemente spontanea e basata sul concetto di &ldquo;consenso dei parlanti&rdquo;. Nella sua analisi sui &ldquo;rapporti di forza&rdquo; (<a href='http://dl.gramsciproject.org/quaderno/13/nota/17' target='_blank' class='link-to-note'>Q 13, 17</a>, 1578-89), discutendo il &laquo;quadro di conflitti superiori al mondo economico immediato&raquo;, G. sostiene che essi sono &laquo;connessi al &ldquo;prestigio&rdquo; di classe (interessi economici avvenire)&raquo; (<a href='http://dl.gramsciproject.org/quaderno/13/nota/17' target='_blank' class='link-to-note'>ivi</a>, 1587). G. non usa virgolette nella maggioranza degli altri usi ma, tenendo conto della tesi di Lo Piparo, &egrave; chiaro che egli utilizza &ldquo;prestigio&rdquo; nei contesti in cui combatte l'economicismo (<a href='http://dl.gramsciproject.org/quaderno/13/nota/18' target='_blank' class='link-to-note'>Q 13, 18</a>) o quando analizza l'interazione tra fattori economici e ideologici.</p></body></html>