<html><head><title>Gramsci Dictionary: Tipo sociale</title></head><body><p> Il lemma appartiene al vocabolario delle scienze sociali e G. &egrave; uno dei pochi marxisti che utilizza questo lessico in un confronto teorico-politico fecondo. L'espressione ritorna pi&ugrave; volte a identificare il &laquo;tipo del &ldquo;tecnico&rdquo; d'officina&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>Q 1, 43</a>, 35), i &laquo;&ldquo;tipi&rdquo; di urbano e di rurale&raquo; (<a href='http://dl.gramsciproject.org/quaderno/1/nota/43' target='_blank' class='link-to-note'>ivi</a>, 34) o anche il &laquo;tipo freudiano&raquo; (<a href='http://dl.gramsciproject.org/quaderno/1/nota/33' target='_blank' class='link-to-note'>Q 1, 33</a>, 26). Ma la curvatura di significato che questa espressione prende nei Q &egrave; pi&ugrave; evidente quando viene usata nella sua forma originale di &ldquo;tipo sociale&rdquo;, indicando sempre uno spostamento &ldquo;egemonico&rdquo; da un tipo a un altro. Il lemma viene usato in questo senso nell'analisi del Babbitt americano: &laquo;l'industriale moderno &egrave; il modello da raggiungere, il tipo sociale a cui conformarsi, mentre per il Babbitt europeo il modello e il tipo sono dati dal canonico della cattedrale, dal nobilastro di provincia, dal capo sezione del Ministero&raquo; (<a href='http://dl.gramsciproject.org/quaderno/5/nota/105' target='_blank' class='link-to-note'>Q 5, 105</a>, 634). La stessa funzione ha nell'analisi del passaggio dal borghese &ldquo;comunale&rdquo; a quello &ldquo;nazionale&rdquo;, quando G. segnala come &laquo;il Cortegiano di B. Castiglione indica gi&agrave; il prevalere di un altro tipo sociale, come modello, che non sia il borghese delle Repubbliche comunali&raquo; (<a href='http://dl.gramsciproject.org/quaderno/5/nota/55' target='_blank' class='link-to-note'>Q 5, 55</a>, 590). Stessa cosa nel passaggio dalla letteratura &laquo;cavalleresca&raquo; a quella &laquo;politica &ldquo;romanzata&rdquo;&raquo;, che &laquo;indica quindi il passaggio dall'esaltazione di un tipo sociale feudale all'esaltazione delle masse popolari genericamente, con tutti i suoi bisogni elementari (nutrirsi, vestirsi, ripararsi, riprodursi) ai quali si cerca di dare razionalmente una soddisfazione&raquo; (<a href='http://dl.gramsciproject.org/quaderno/6/nota/157' target='_blank' class='link-to-note'>Q 6, 157</a>, 812). Il tipo sociale, infine, assume le forme della classe quando si presta come base per lo sviluppo di intellettuali organici: &laquo;si pu&ograve; osservare che gli intellettuali &ldquo;organici&rdquo; che ogni nuova classe crea con se stessa ed elabora nel suo sviluppo progressivo, sono per lo pi&ugrave; &ldquo;specializzazioni&rdquo; di aspetti parziali dell'attivit&agrave; primitiva del tipo sociale nuovo che la nuova classe ha messo in luce&raquo; (<a href='http://dl.gramsciproject.org/quaderno/12/nota/1' target='_blank' class='link-to-note'>Q 12, 1</a>, 1514).</p></body></html>